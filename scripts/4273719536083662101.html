<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/coronavirus/6184-corona-patients-healthy-in-india-120042700101_1.html?utm_source=Latest_Hindi_News_HP&amp;utm_medium=Site_Internal"/>
    <meta property="og:site_name" content="Webdunia"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="भारत के लिए खुशखबर, Corona के 6184 मरीज स्वस्थ हुए, रिकवरी दर 22 प्रतिशत से अधिक"/>
    <meta property="og:description" content="नई दिल्ली। भारत के लिए खुशखबर...देश में कोरोना मरीजों के ठीक होने की दर में लगातार इजाफा हो रहा है और रविवार को 381 कोरोना मरीजों के ठीक होने के बाद यह संख्या बढ़कर 6184 हो गई है, जो 22.17 प्रतिशत है।"/>
  </head>
  <body>
    <article>
      <h1>भारत के लिए खुशखबर, Corona के 6184 मरीज स्वस्थ हुए, रिकवरी दर 22 प्रतिशत से अधिक</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">Webdunia</a></address>
      <p>नई दिल्ली। <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%AD%E0%A4%BE%E0%A4%B0%E0%A4%A4">भारत </a>के लिए खुशखबर...देश में कोरोना मरीजों के ठीक होने की दर में लगातार इजाफा हो रहा है और रविवार को 381 कोरोना मरीजों के ठीक होने के बाद यह संख्या बढ़कर 6184 हो गई है, जो 22.17 प्रतिशत है।<br/><a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%B8%E0%A5%8D%E0%A4%B5%E0%A4%BE%E0%A4%B8%E0%A5%8D%E0%A4%A5%E0%A5%8D%E0%A4%AF+%E0%A4%AE%E0%A4%82%E0%A4%A4%E0%A5%8D%E0%A4%B0%E0%A4%BE%E0%A4%B2%E0%A4%AF">स्वास्थ्य मंत्रालय </a>के प्रवक्ता <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%B2%E0%A4%B5+%E0%A4%85%E0%A4%97%E0%A5%8D%E0%A4%B0%E0%A4%B5%E0%A4%BE%E0%A4%B2">लव अग्रवाल </a>ने सोमवार को कहा कि जिस तरह से कोरोना मरीजों के ठीक होने की दर में इजाफा हो रहा है वह काफी सकारात्मक हैं और केन्द्र सरकार की कोशिश इस विषाणु के प्रसार को नियंत्रित करना है तथा ऐसे जिले जिनमें अभी तक कोरोना का कोई भी मामला नहीं आया है, उन्हें ग्रीन जोन में ही बनाए रखने के हरसंभव प्रयास किए जा रहे हैं। इसके अलावा रेड और ऑरेंज जोन वाले क्षेत्रों में और सावधानी तथा ऐहतियात बरते जाने की आवश्यकता है।<br/>उन्होंने बताया कि आज दिन में प्रधानमंत्री नरेन्द्र मोदी ने कोरोना महामारी के कारण देश भर में लागू पूर्णबंदी के मद्देनजर देश में मौजूदा स्थिति और इससे निपटने के लिए आगे अपनाई जाने वाली नीति तथा योजनाओं पर राज्यों तथा केन्द्र शासित प्रदेशों के मुख्यमंत्रियों के साथ बैठक की।<br/><br/>मोदी ने वीडियो कांफ्रेन्स के माध्यम से करीब 3 घंटे तक चली बैठक में मुख्यमंत्रियों, वरिष्ठ केन्द्रीय मंत्रियों और शीर्ष नौकरशाहों के साथ स्थिति की समीक्षा की। पूर्णबंदी के बाद की स्थिति के तमाम पहलुओं पर भी बैठक में चर्चा की गई। <br/>अग्रवाल नें बताया कि प्रधानमंत्री ने कहा कि कोरोना महामारी से निपटने के लिए पूरे देश ने एक टीम की तरह काम किया है और केन्द्र तथा राज्यों के प्रयासों का असर साफ दिखाई दे रहा है। उन्होंने जोर देकर कहा कि पूर्णबंदी के कारण देश इस विपदा से अच्छी तरह निपट रहा है और भारत अन्य देशों की तुलना में कहीं अच्छी स्थिति में है।<br/><br/>विभिन्न राज्यों के मुख्यमंत्रियों ने भी अपनी ओर से सुझाव दिए। प्रधानमंत्री ने मुख्यमंत्रियों से कहा कि पूर्णबंदी को समाप्त करने से पहले सभी राज्यों को अपनी जरूरत के अनुसार विशेष रणनीति और योजना बनानी होगी और उसी के अनुरूप चरणबद्ध तरीके से कदम उठाने होंगे।<br/><br/><br/>बैठक में इस बात पर भी सहमति थी कि अर्थव्यवस्था को पटरी पर लाने के लिए गैर हॉटस्पॉट क्षेत्रों में धीरे-धीरे आर्थिक गतिविधियों को शुरू कर उन्हें आगे बढ़ाना होगा। बैठक में विभिन्न राज्यों के मुख्यमंत्रियों के अलावा केन्द्रीय गृह मंत्री अमित शाह, स्वास्थ्य और परिवार कल्याण मंत्री डॉ. हर्षवर्धन, विदेश मंत्री एस जयशंकर सहित कुछ अन्य मंत्रियों तथा वरिष्ठ अधिकारियों ने हिस्सा लिया।<br/>गौरतलब है कि देशभर में <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%95%E0%A5%8B%E0%A4%B0%E0%A5%8B%E0%A4%A8%E0%A4%BE+%E0%A4%B5%E0%A4%BE%E0%A4%AF%E0%A4%B0%E0%A4%B8">कोरोना वायरस </a>‘कोविड-19’ के अब तक 1396 नए मामले आने के साथ ही कोरोना संक्रमितों की संख्या बढ़कर 28 हजार के करीब पहुंच गई तथा 48 लोगों की मौत होने से मृतकों का आंकड़ा बढ़कर 872 हो गया है।<br/><br/>देश के विभिन्न राज्यों एवं केंद्र शासित प्रदेशों में कोरोना के अब तक कुल 27892 मामलों की पुष्टि हुई है, जिनमें 111 विदेशी मरीज शामिल हैं। कोरोना से संक्रमित लोगों के स्वस्थ होने की रफ्तार भी तेज हुई है और पिछले 24 घंटों में कोरोना से संक्रमित 381 लोगों के स्वस्थ होने के साथ ऐसे लोगों की संख्या 6184 पर पहुंच गई है। (भाषा)</p>
    </article>
  </body>
</html>