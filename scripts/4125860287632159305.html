<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/koronavirusdan-k-ra-uning-va-imasi-bizni-limga-ukm-etgandek--27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Коронавирусдан кўра унинг ваҳимаси бизни ўлимга ҳукм этгандек бўлди..."/>
  </head>
  <body>
    <article>
      <h1>Коронавирусдан кўра унинг ваҳимаси бизни ўлимга ҳукм этгандек бўлди...</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b>Мамлакатимизда коронавирус инфекциясига қарши курашиш, унинг тарқалишини олдини олиш борасида таъсирчан чоралар кўрилаётгани касалликни жиловлаш имконини бермоқда. Асосийси, бугунги кунда мазкур касалликка чалинган беморларни даволашда яхши натижаларга эришиляпти. Шифокорлар туну кун уларнинг соғлиги учун курашиб, беморларнинг тезроқ бу дарддан холос бўлишига ҳисса қўшаётгани саломатлик посбонларининг чинакам жасорат намунаси бўлаётир.</b> <br/>Маълумотларга кўра, мамлакатимизда коронавирус инфекциясига чалиниб даволанаётган ўрта аҳволдаги ҳар бемор учун 32 миллион сўмдан маблағ сарфланмоқда. Оғир аҳволдаги, жонлантириш бўлимида ётган ҳар бир беморларга ўртача 64 миллион сўмдан маблағ сарфланмоқда. Бу ҳам давлатимизнинг инсон саломатлигига бўлган эътиборнинг амалий ифодасидир. <br/>Ҳар куни шифохоналарда касалликка чалинган беморларнинг бутунлай тузалаётгани ҳақидаги хушхабарлар юртдошларимизга қувонч улашяпти. Улар қолган беморларнинг тезроқ соғайишлари учун дуолар қилмоқда. <br/>Фарғона вилояти юқумли касалликлар шифохонасида коронавирус инфекциясига чалинган беморлар белгиланган стандартлар асосида даволаняпти. Бу ерда барча шароитлар яратилган, дори-дармон, даволаш усуллари қўлланиладиган тиббий асбоб-ускуналар билан таъминланган. Бундан ташқари, бир марта ишлатиладиган барча тиббий жиҳозлар ҳам етарли миқдорда. Шифокорларнинг саъй-ҳаракатлари натижасида ҳозирга қадар 52 нафар бемор буткул соғайди. Айни вақтда муолажалари давом этаётган беморларнинг ҳолати ҳам кундан-кунга яхшиланяпти.  <br/>Мазкур шифохонада даволанаётган бемор билан телефон орқали суҳбатда бўлдик. Туркиядан чартер рейс орқали олиб келиниб, карантинда бўлган чоғида унда мазкур инфекция аниқланган. <br/>-Телевизор ва ижтимоий тармоқларда вирус ҳақидаги хабарларни кўриб, ваҳимага тушганим рост, – дейди бемор аёл. – Тадбиркорлик билан шуғулланганим учун Туркияга бориб тураман. Ўзбекистонда коронавирус қайд этилиб, карантин эълон қилинганда ўша ерда эдим. Президентимизга раҳмат. Фуқаролари учун қайғуриб, бизни бошқа юртда ёлғиз ташлаб қўймади. Чартер рейс билан Фарғона шаҳрига келиб, тиббий кузатувга жойлашдик. Касалликни юқтириб олишдан қўрққаним учун белгиланган қоидаларга қатъий амал қилардим. <br/>Биз билан учиб келганлар орасида вирус юқтириб олганлар аниқланди. Афсуски, шу касалликка чалиниш пешонамда бор экан.Олинган таҳлиллар менда ҳам бу инфекция борлигини кўрсатди. Рости, коронавирусдан кўра, унинг ваҳимаси ўлимга ҳукм этганди. Фарғона вилояти юқумли касалликлар шифохонасида менда умид пайдо бўлди, қайта ҳаётга келдим. Шифокорларнинг маҳорати ва муомаласи бизга ана шу бебаҳо неъматни қайтариб берди. Худога шукрки, касаллик менда енгил кечди. Айниқса, вилоят ҳокимлиги томонидан беморларга барча шароитлар яратилган. Уч маҳал иссиқ овқат бериляпти, дори-дармонлар етарли. Бу ерда даволанаётган барча беморлар Ўзбекистондек юртнинг фуқароси бўлганликларига минг марта шукроналар айтяпти. Бизнинг соғлигимиз учун қайғураётган Президентимизга, шифокорларга, Фарғона вилояти ҳокимлигига раҳмат. Ҳозиргина сиздан олдин ана шу миннатдорчилик сўзларимни вилоят ҳокими ўринбосарига телефон қилиб айтдим.  <br/>Касалликдан фориғ бўлган беморларнинг бу каби дил сўзлари муболағалардан анча йироқ. Кундан кунга тузалаётган беморларнинг сонини ҳам кўпайиб бораётгани ҳам юртимизнинг катта ютуғидир. Зеро, ушбу кунларда халқимизга хос бўлган оғир-вазминлик, бирнинг муаммосини эл муаммоси деб қабул қилиш, синовларда бирлашиш каби азалий қадриятлар яққол намоён бўляпти.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>