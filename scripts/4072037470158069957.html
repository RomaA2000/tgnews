<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeadigitala-alexandru-gherghel-poet-dar-si-unul-dintre-cei-mai-mari-penalisti-ai-tarii-3163.html"/>
    <meta property="og:site_name" content="ZIUA de Constanta"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Alexandru Gherghel – poet, dar și unul dintre cei mai mari penaliști ai țării"/>
    <meta property="og:description" content="Astazi se implinesc 141 de ani de la nasterea lui Alexandru Gherghel, avocat, poet si jurnalist dobrogean, stabilit, in 1911, la Constanta. Nascut in Pitesti, pe 27 aprilie 1879, intr-o familie de ..."/>
  </head>
  <body>
    <article>
      <h6 class="kicker">#DobrogeaDigitală</h6>
      <h1>Alexandru Gherghel – poet, dar și unul dintre cei mai mari penaliști ai țării</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">Gabriela TITZ</a></address>
      <figure>
        <img src="https://www.ziuaconstanta.ro/images/stories/2020/04/27/pics/alexandru-gherghel.jpg"/>
      </figure>
      <p>Astăzi se împlinesc 141 de ani de la nașterea lui Alexandru Gherghel, avocat, poet și jurnalist dobrogean, stabilit, în 1911, la Constanța.<br/>Născut în Piteşti, pe <b>27 aprilie 1879</b>, într-o familie de intelectuali, și-a petrecut copilăria şi adolescenţa la Câmpulung Muscel, în „freamătul pădurilor de brazi”, scriindu-și primele versuri „în murmurul sfios al apelor de munte”.<br/> <br/>Al. Gherghel a făcut primele două clase de liceu în Bucureşti, la „Sfântul Sava”, terminându-și apoi studiile secundare la Pitești. Preocupat încă din liceu de literatură, lansează, împreună cu Ion Minulescu, revista „Luceafărul”, o efemeră care i-a hrănit însă pasiunea pentru cuvântul scris, pentru metaforă și simțire artistică.<br/><br/>După ce își finalizează studiile la Universitatea București, unde a urmat deopotrivă dreptul și literele (i-a avut profesori pe Titu Maiorescu și Mihail Dragomirescu), face specializări în drept la Viena și Berlin, după care este administrator de plasă în Moldova, urmând apoi să se mute la Constanța.<br/><br/>În orașul de la malul mării, unde va profesa ca avocat, continuă să-și cultive pasiunea pentru literatură. Va publica mai multe volume de versuri, va conduce revistele „Marea Neagră”, „Pontice” și „România de la mare” (pe lângă care funcționa și un cenaclu literar) și va fi unul dintre inițiatorii constituirii Societății Scriitorilor Dobrogeni, care ia ființă în 1937.<br/><br/>La Constanța, Al. Gherghel a făcut, timp de aproape trei decenii, o strălucită carieră juridică, angajându-se chiar și în viaţa politică şi devenind, la un moment dat, prefect de Caliacra. A fost considerat drept unul dintre cei mai buni penalişti ai ţării şi a devenit decan pe viaţă al baroului de Constanţa.<br/><br/>Volumele sale de versuri, dintre care amintim „Cântece în Amurg”(1906), „Insula uitării” (1924), „Raze şi umbre” (1933), „Solitare” (1935), ne dezvăluie un poet sensibil și delicat.  Colaborează, de-a lungul timpului, cu publicațiile „Astra dobrogeană”, „Calendarul Dobrogea Română”, „Dobrogea Jună”, „Conservatorul Constanței”, „Cuget Liber”, „Graiul Dobrogei” sau „Analele Dobrogei”, unde regăsim versurile sale care ne trimit cu gândul la Macedonski. Redăm mai jos un poem, publicat în <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/analele-dobrogei-anul-9-volumul-ii-1928-1934.html"><b>„Analele Dobrogei“</b></a><b><a href="https://www.ziuaconstanta.ro/fondul-documentar-dobrogea-de-ieri-si-de-azi/articol/analele-dobrogei-anul-9-volumul-ii-1928-1934.html"> din 1928, anul 9, volumul II</a>,</b> publicație disponibilă în Biblioteca Digitală ZIUA de Constanța:<br/> </p>
      <blockquote>Triolete<br/>I.<br/><br/>„Sub vraja cerului senin<br/>Cînd stele triste licăresc<br/>Un vers iubirei stinse 'nchin<br/>Sub vraja cerului senin!<br/><br/>Şi'mi pare că din nou trăesc<br/>Cu drag, acelaş dulce chin<br/>Sub vraja cerului senin<br/>Când stele triste licăresc!</blockquote>
      <h4>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/analele-dobrogei-anul-9-volumul-ii-1928-1934.html">
          <b>DESCARCĂ GRATUIT REVISTA ÎN FORMAT PDF!</b>
        </a>
      </h4>
      <blockquote>II.<br/>Din port, spre larg, pornesc uşor<br/>Corăbii - vise ce plutesc -<br/>Cu ele duc un veşnic dor…<br/>Din port1 spre larg, pornesc uşor …<br/> <br/>Şi-atâtea inimi ce iubesc<br/>Rămân plângând în urma lor...<br/>Din port, spre larg, pornesc uşor<br/>Corăbii - vise ce plutesc!<br/> <br/>III.<br/> <br/>Cununi în toamnă-am împletit<br/>Să duc iubitei mele :<br/>Din flori ce-o clipă au trăit<br/>Cununi în toamnă-am împletit.<br/> <br/>Dar drumul trisţ, cu ele,<br/>De-atunci, nici astăzi nu-i sfârşit…<br/>Cununi în toamnă-am împletit,<br/>                                    Să duc iubitei mele!</blockquote>
      <p> <br/>Poetul avocat, căruia revista <i>Pagini Dobrogene</i> îi dedica în 1933 un număr special, s-a stins din viață în Constanţa, la <b>21 decembrie 1951</b>, modest și aproape uitat.<br/> <br/><br/><b>Citește și:</b><br/> <br/><a href="https://www.ziuaconstanta.ro/stiri/ziua-dobrogei/citestedobrogea-140-de-ani-de-la-nasterea-lui-alexandru-gherghel-naturalizat-dobrogean-timp-de-patru-decenii-689979.html">#citeşteDobrogea 140 de ani de la naşterea lui Alexandru Gherghel, naturalizat dobrogean timp de patru decenii</a><br/><br/><a href="https://www.ziuaconstanta.ro/in-constanta/constanta-de-odinioara-in-imagini/98-de-ani-de-la-unirea-basarabiei-cu-tara-ziaristul-constantean-alexandru-gherghel-prezent-la-chisinau-la-sfatul-tarii-marturii-de-la-fata-locului-document-588226.html">98 de ani de la Unirea Basarabiei cu ţara Ziaristul constănţean Alexandru Gherghel, prezent la Chişinău, la Sfatul Ţării. Mărturii de la faţa locului (document)</a><br/> <br/> <br/> <br/> </p>
      <related>
        <h4>Din aceeaşi categorie</h4>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeadigitala-armeni-de-seama-din-romania-de-simion-tavitian-deputatul-varujan-pambuccian-autentic-promotor-al-accesului-la-tehnologie-3164.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeadigitala-alexandru-gherghel-poet-dar-si-unul-dintre-cei-mai-mari-penalisti-ai-tarii-3163.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeadigitala-nicolae-iorga-vituperat-in-revista-ovidiu-3162.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeaacademica-piese-numismatice-spectaculoase-si-povestile-lor-minunate-i-3161.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeadigitala-viata-mea-amintiri-din-inchisoare-si-din-libertate-de-george-sarry-patanie-cu-porumbel-calator-si-acuzatii-de-spionaj-3160.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/citestedobrogea-ghiorghe-papuc-omagiu-unui-coleg-si-prieten-3159.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeadigitala-visul-cavalerului-de-pericle-martinescu-nu-ne-putem-desprinde-de-trecut-rizind-3158.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/virgil-andriescu-la-ceas-aniversar-in-84-de-ani-de-viata-cinci-decenii-pe-scena-sau-pe-platourile-de-filmare-3157.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeadigitala-stefan-bezdechi-si-elegiile-ovidiene-3156.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeadigitala-confesiune-patetica-pagini-de-jurnal-intim-1936-1939-vulcanul-iubirii-de-pericle-martinescu-a-fi-roman-e-adeseori-inconfortabil-3155.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/152-de-ani-de-la-nastere-acad-gheorghe-bals-constructorul-podului-de-la-cernavoda-al-farului-de-la-tuzla-si-al-portului-constanta-3154.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeaacademica-scurt-istoric-al-cabinetului-numismatic-al-academiei-romane-3153.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/dobrogeadigitala-in-memoriam-grigore-salceanu-dascal-poet-si-dramaturg-tomitan-3152.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/in-memoriam-pavel-chihaia-la-98-ani-de-la-nastere-regret-foarte-mult-ca-probabil-odihna-mea-de-veci-va-fi-departe-de-acest-cimitir-3151.html"/>
        <a href="https://www.ziuaconstanta.ro/fondul-documentar-dobrogea-de-ieri-si-de-azi/articol/55-de-ani-de-la-disparitie-petre-antonescu-primul-arhitect-al-cazinoului-si-al-silozurilor-din-portul-constanta-galerie-foto-3150.html"/>
      </related>
    </article>
  </body>
</html>