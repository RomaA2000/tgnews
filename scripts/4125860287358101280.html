<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/world/kkhdr-matbuoti-kim-chen-inning-faoliyati-a-ida-khabar-berish-27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="КХДР матбуоти Ким Чен Иннинг фаолияти ҳақида хабар беришда давом этмоқда"/>
  </head>
  <body>
    <article>
      <h1>КХДР матбуоти Ким Чен Иннинг фаолияти ҳақида хабар беришда давом этмоқда</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Шимолий Кореянинг “Нодон синмун” газетаси ёзишича, КХДР йўлбошчиси “Вонсан-Кальма“ туристик мажмуаси қурувчиларига миннатдорлик йўллаган. Бироқ Ким Чен Иннинг оммавий тадбирларда тўғридан-тўғри иштироки ҳақидаги ҳозирча маълум қилинмаяпти.</b> </b><br/>Куни кеча Шимолий Корея оммавий ахборот воситалари мамлакат раҳбарининг Самжиён тумани марказидаги яна бир қурилиш объекти ишчиларига ҳам худди шундай табрик йўллагани ҳақда хабар қилганди. <br/>“Вонсан-Кальма“ сайёҳлик мажмуаси Вонсан шаҳри яқинида жойлашган. Айрим хорижий ахборот воситалари йўлбошчининг қароргоҳи ҳам шу яқин орада жойлашганини, ҳатто Ким Чен Ин ҳозир айнан, шу ерда яшаётгани эҳтимоли ҳақида ҳам ёзишмоқда. <br/>Жанубий Кореянинг Daily NK нашри яқинда Ким Чен Ин жарроҳлик амалиётидан кейин даволанаётгани ҳақида хабар тарқатган эди. Бошқа қатор оммавий ахборот воситалари Шимолий Корея лидерининг соғлиги ёмонлашгани ҳақда ёза бошлади. Аммо ушбу хабарларни тарқатаётган Daily NK ҳам, шунингдек, бошқа оммавий ахборот воситалари, жумладан, Американинг CNN телеканали ва Япониянинг “Сюкан Гэндай“ ҳафталик газетаси ҳам ўз хабарлари аноним манбалардан олинаётганини таъкидлашмоқда. Ҳатто, ижтимоий тармоқларда КХДР раҳбарининг ўлими ҳақида миш-мишлар ҳам тарқала бошлади. <br/>КХДР Давлат кенгаши раисининг оммавий тадбирларда иштироки ёки унинг мамлакат бўйлаб сафари ҳақидаги хабарлар 12 апрелдан буён матбуот саҳифаларида кўринмаяпти.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>