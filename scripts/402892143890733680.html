<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/sports/312428-zagars-tomer-nepiedalisies-si-gada-nba-drafta.htm"/>
    <meta property="og:site_name" content="nra.lv"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Žagars tomēr nepiedalīsies šī gada NBA draftā"/>
    <meta property="og:description" content="Latvijas basketbola talants Artūrs Žagars nolēmis nepiedalīties arī šī gada draftā, vēsta ASV raidorganizācijas ESPN apskatnieks Džonatans Givonijs."/>
  </head>
  <body>
    <article>
      <h1>Žagars tomēr nepiedalīsies šī gada NBA draftā</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">©Ģirts Ozoliņš/F64 Photo Agency</a></address>
      <p>Latvijas basketbola talants Artūrs Žagars nolēmis nepiedalīties arī šī gada draftā, vēsta ASV raidorganizācijas ESPN apskatnieks Džonatans Givonijs.</p>
      <p>Kā vēsta apskatnieks un NBA analītiķis Givonijs, šī gada draftā nepiedalīsies Žagars, kā arī vēl divi basketbolisti, kuri iepriekš publiski nebija komentējuši savus nodomus pirms drafta ceremonijas.</p>
      <blockquote>Žagars jau pērn atsauca dalību no NBA drafta, kuram viņš varēs pieteikties arī nākamgad, bet 2022.gadā basketbolistu varēs izraudzīties jebkurš klubs līgā.</blockquote>
      <p>Iepriekš Ziemeļamerikas mediji mēļoja, ka basketbolists varētu tikt izraudzīts pirmās kārtas beigās vai otrās sākumā.</p>
      <p>Žagars šosezon Spānijas spēcīgākajā čempionātā pārstāvēja Badalonas "Joventut" komandu, kuras rindās aizvadīja 21 spēli, vidēji mačā izceļoties ar 2,5 punktiem.</p>
      <p>Tāpat Žagars februārī piedzīvoja debiju Latvijas izlases rindās Eiropas čempionāta kvalifikācijas turnīra spēlē pret Ungāriju. Šajā mačā viņš guva 13 punktus, izcīnīja piecas atlēkušās bumbas un atdeva trīs rezultatīvas piespēles, par ko vēlāk izpelnījās vietu starp desmit labākajiem jaunajiem basketbolistiem, kuri steidzās palīgā savai valstsvienībai.</p>
      <p>Jau ziņots, ka Latvijas izlases aizsargs Artūrs Kurucs ir pieteikts 2020.gada NBA draftam, ASV raidorganizācijai ESPN pirmdien teica viņa aģents Artūrs Kalnītis.</p>
      <p> </p>
    </article>
  </body>
</html>