<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/onunga-taklif-advokat-sher-yezsa-gonorar-am-olsin--27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="ҚОНУНГА ТАКЛИФ: адвокат шеър ёзса гонорар ҳам олсин..."/>
  </head>
  <body>
    <article>
      <h1>ҚОНУНГА ТАКЛИФ: адвокат шеър ёзса гонорар ҳам олсин...</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Мамлакатимизда жисмоний ва юридик шахсларнинг ҳуқуқлари, эркинликлари ва қонуний манфаатларини ҳимоя қилишни таъминлашнинг самарали институтларидан бири бўлган адвокатуранинг роли ва аҳамиятини кучайтириш бўйича салмоқли ишлар амалга оширилди ҳамда адвокатлар профессионал фаолиятини бажариши учун зарур қонунчилик базаси яратилди.</b> </b><br/>Бироқ ушбу соҳани қайта ислоҳ қилишни даврнинг ўзи тақозо этмоқда. <br/>Ўзбекистон Республикасининг “Адвокатура тўғрисида”ги қонуни 5-моддасида адвокатлик фаолияти турлари белгиланган бўлиб, ушбу модда 1-қисми 5-хатбошиси талабларига кўра адвокат тадбиркорлик фаолиятига юридик хизмат кўрсатади. Яъни, қонун нуқтаи назаридан, адвокат фақатгина тадбиркорлик фаолиятига юридик хизмат кўрсатади. <br/>Президентимизнинг 2017 йил 19 январдаги “Юридик хизмат фаолиятини тубдан такомиллаштириш чора-тадбирлари тўғрисида”ги қарорининг 2-банди 9-хатбошисида давлат органлари ва ташкилотлари юридик хизмат фаолиятига шартномавий-ҳуқуқий асосда адвокатларни жалб этиш ҳуқуқига эгалиги белгилаб қўйилган. <br/>Янги таҳрирдаги “Тадбиркорлик фаолияти эркинлигининг кафолатлари тўғрисида”ги қонуннинг 3-моддасида қайд қилинишича, тадбиркорлик фаолияти (тадбиркорлик) тадбиркорлик фаолияти субъектлари томонидан қонун ҳужжатларига мувофиқ амалга ошириладиган, ўзи таваккал қилиб ва ўз мулкий жавобгарлиги остида даромад (фойда) олишга қаратилган ташаббускорлик фаолиятидир. Ушбу қонуннинг 4-моддасида давлат органлари (қонун ҳужжатларида назарда тутилган ҳоллар бундан мустасно), тадбиркорлик фаолияти субъектлари бўлиши мумкин эмаслиги белгилаб қўйилган. <br/>Қонуннинг ушбу талабидан келиб чиқадиган бўлсак, “Адвокатура тўғрисида”ги қонуннинг 5-моддаси 1-қисми 5-хатбошисини Ўзбекистон Республикаси Президентининг 2017 йил 19 январдаги “Юридик хизмат фаолиятини тубдан такомиллаштириш чора-тадбирлари тўғрисида”ги қарорининг 2-банди 9-хатбошисидаги талабларга мослаштириш лозим бўлади. <br/>Ундан ташқари, амалиётда адвокатларга юридик хизмат кўрсатиш бўйича ёрдам сўраб ўзининг штат бирлигида юридик хизмат ёки юрист штати назарда тутилмаган тижоратчи ташкилот бўлмаган юридик шахслар кўплаб мурожаат қилишади. <br/>Юқоридагилардан келиб чиқиб, “Адвокатура тўғрисида”ги қонуннинг 5-моддаси 1-қисми 5-хатбошисидаги “тадбиркорлик фаолиятига юридик хизмат кўрсатади” деган сўзларни “давлат органлари ва ташкилотларига, тадбиркорлик субъектларига ва бошқа юридик шахсларга юридик хизмат кўрсатади” деган сўзлар билан алмаштириб, ўзгартириш киритиш мақсадга мувофиқ бўлади. <br/>Ўзбекистон Республикасининг “Адвокатура тўғрисида”ги қонуннинг 3-моддаси учинчи қисми биринчи хатбошиси талабларига кўра адвокатга ҳақ тўланадиган бошқа турдаги фаолиятлар қаторида илмий ва педагогик фаолият ҳам қайд қилиб кетилган. <br/>Аммо қонун талабларига кўра адвокат ҳақ тўланадиган ижодий фаолият билан шуғулланишга ҳақли эмас. Қонунга адвокатга ҳақ тўланадиган ижодий фаолият билан шуғулланишга ҳам ҳақли эканлиги тўғрисида ўзгартириш киритиш мақсадга мувофиқ бўлади. <br/>Ўсиб келаётган ёшларимизни адвокатлик касбига қизиқтириш учун фақат адвокатлар томонидан чоп этилаётган илмий мақолаларнинг ўзи кифоя қилмайди. Илмий мақолалар кўпроқ ҳуқуқшунослик йўналишида таълим олаётган ёшлар, шунингдек, соҳада фаолият юритаётган шахсларга тушунарли ва бу мавзу уларда қизиқиш уйғотади. <br/>Келажакда ҳуқуқшунос бўлишни орзу қилган, шунингдек, ҳуқуқшунослик йўналишига энди ўқишга кириб, ушбу ҳаётга янги қадам қўйган ва ҳали танлаши лозим бўлган мутахассислиги бўйича бир қарорга келмаган ёшларимизга етиб борадиган қилиб адвокатларимиз томонидан ўзларининг ҳаётлари, кечинмалари ҳақида ижод шаклида ёзилган ҳикоялар ва бошқа кўринишдаги прозик асарлар муҳим ўрин тутади. <br/>Қолаверса, бундай асарлар нафақат ёшларимиз ўртасида, балки бутун аҳоли ўртасида оммалашиб, халқимизнинг адвокатлик касби билан яқиндан танишишга, уларнинг сермашаққат фаолияти ҳақида фақат одамлар ўртасида тарқалган ҳар хил гап-сўзлардан эмас, балки бевосита ушбу касб эгасининг ўзидан маълумотга эга бўлиши ҳам муҳим касб этади ва халқимизнинг адвокатларга, ушбу касбга бўлган ҳурматини янада оширади. <br/>Ундан ташқари, бугунги кунда адвокатлик фаолияти билан шуғулланаётган шахсларнинг кўпчилиги муқаддам судларда, ҳуқуқни муҳофаза қилувчи органларда фаолият юритган шахслардир. Уларга ҳам ўзларининг муқаддам олиб борган фаолиятлари ҳақида ҳикоялар ва бошқа асарлар ёзишига имкон яратилади. Шунингдек, адвокатларимиз орасида шеърият билан шуғулланадиганларига ҳам имкон яратилади. <br/>Қолаверса, дунёда танилган машҳур адвокатларнинг кўпчилиги ҳақида ҳам биз улар ёзган хотираларидан уларнинг ўз касбига бўлган муҳаббати ҳақида бугунги кунда хабардормиз. Мисол тариқасида машҳур рус адвокатлари Федор Плевако ва Анатолий Кониларни келтиришимиз мумкин. Ф.Плевако Богдан Побережный тахаллуси билан ёзувчилик билан ҳам шуғулланган. <br/>Ахир прокуратура органлари ходимларига ҳам қонун билан ҳақ тўланадиган илмий, педагогик фаолият билан бир қаторда ижодий фаолият билан ҳам шуғулланишга рухсат берилган-ку. <br/>Бир сўз билан айтганда, юқорида берилган таклифлар адвокатура соҳасини ислоҳ қилишда, соҳадаги муаммоларни бартараф этиш ва жамиятдаги адвокатнинг ҳуқуқларини кафолатларини мустаҳкамлаб, улар томонидан жисмоний ва юридик шахсларга кўрсатиладиган ҳуқуқий ёрдамларни сифатли ҳамда самарали бўлишига хизмат қилади деган умиддамиз. <br/><b>Рустам КЕНЖАЕВ,</b> <b>Тошкент давлат юридик университети доценти.</b></p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>