<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/national-hindi-news/jammu-and-kashmir-terrorists-security-forces-120042700013_1.html?utm_source=Latest_Hindi_News_HP&amp;utm_medium=Site_Internal"/>
    <meta property="og:site_name" content="Webdunia"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="J&amp;K : सुरक्षा बलों को बड़ी कामयाबी, काजीगुंड में 3 आतंकी ढेर, 24 घंटे में 11 का खात्मा"/>
    <meta property="og:description" content="जम्मू। सुरक्षाबलों ने काजीगुंड में सोमवार सुबह 3 आतंकियों को ढेर कर दिया। कल रात को भी काजीगुंड में ही 4 आतंकियों को मार गिराया गया था। फिलहाल इसके प्रति जानकारी नहीं है कि आज जिस गुट से 19 आरआर की मुठभेड़ चल रही है वह रात वाला ही ग्रुप था या नया है। इतना जरूर था कि 24 घंटों के भीतर दक्षिण कश्‍मीर में 11 आतंकियों को मार डाला गया था तथा अप्रैल में मारे जाने वाले आतंकियों की संख्‍या बढ़कर 29 हो गई थी।"/>
  </head>
  <body>
    <article>
      <h1>J&amp;K : सुरक्षा बलों को बड़ी कामयाबी, काजीगुंड में 3 आतंकी ढेर, 24 घंटे में 11 का खात्मा</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">सुरेश एस डुग्गर</a></address>
      <p>जम्मू। सुरक्षाबलों ने काजीगुंड में सोमवार सुबह 3 आतंकियों को ढेर कर दिया। कल रात को भी काजीगुंड में ही 4 आतंकियों को मार गिराया गया था। फिलहाल इसके प्रति जानकारी नहीं है कि आज जिस गुट से 19 आरआर की मुठभेड़ चल रही है वह रात वाला ही ग्रुप था या नया है। इतना जरूर था कि 24 घंटों के भीतर दक्षिण कश्‍मीर में 11 आतंकियों को मार डाला गया था तथा अप्रैल में मारे जाने वाले आतंकियों की संख्‍या बढ़कर 29 हो गई थी।<br/><br/>सोमवार सुबह सुरक्षाबलों और आतंकियों के बीच मुठभेड़ शुरू हुई थी। <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%95%E0%A5%81%E0%A4%B2%E0%A4%97%E0%A4%BE%E0%A4%AE">कुलगाम </a>के लोअरमुंडा इलाके में आतंकियों को घेर लिया गया था। दोनों ओर से रुक-रुककर फायरिंग चल रही है। सुरक्षाबलों के पास तीन आतंकियों के छिपे होने का इनपुट था। इसके बाद आज सुबह सर्च ऑपरेशन चलाया गया। तभी आतंकियों ने सुरक्षाबलों पर फायरिंग शुरू कर दी तो तीनों आतंकी जवाबी कार्रवाई में मारे गए।<br/>इससे पहले कुलगाम जिले में ही सुरक्षाबलों को एक बड़ी कामयाबी मिली थी। मुठभेड़ में 4 आतंकियों को ढेर कर दिया गया था। कुलगाम जिले के गुदुर इलाके में रविवार रात को सुरक्षाबलों और आतंकियों के बीच मुठभेड़ हो गई। इस मुठभेड़ में सुरक्षाबलों ने चार आतंकियों को मार गिराया था। एक मेजर घायल हो गए थे।<br/><br/>पिछले करीब 24 घंटे के भीतर दक्षिणी कश्मीर में सुरक्षाबलों ने 11 आतंकी मार गिराए। अगर बात करें अप्रैल महीने की तो जवान 29 आतंकियों को मार गिराने में सफल रहे हैं।<br/><br/>दक्षिणी कश्मीर के पुलवामा, कुलगाम और शोपियां में सुरक्षाबलों और आतंकियों के बीच मुठभेड़ों में 24 घंटों में 11 आतंकी ढेर किए गए हैं।</p>
    </article>
  </body>
</html>