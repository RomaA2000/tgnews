<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ondarock.it/recensioni/2020-helfro-helfro.htm"/>
    <meta property="og:site_name" content="OndaRock"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Helfró"/>
    <meta property="og:description" content="Dalla scena estrema islandese una nuova interessante realt&amp;agrave; in campo blackened death metal"/>
  </head>
  <body>
    <article>
      <h1>Helfró</h1>
      <h2>Helfró</h2>
      <address><time datetime="2020-04-27T00:00:00+00:00">27 Apr 2020</time> by <a rel="author" href="https://www.ondarock.it/staff/paolochemnitz.htm" target="_blank">Paolo Chemnitz</a></address>
      <pre>2020 (Season of Mist) | <i>black metal, death metal</i></pre>
      <p>La scena estrema islandese continua a lanciare nuove interessanti realtà, band probabilmente sputate fuori da qualche vulcano dell’isola e subito messe sotto contratto da qualche lungimirante etichetta. Se a breve è previsto su Avantgarde il debutto su lunga distanza dei Nexion, i loro colleghi Helfró approdano invece sulla Season of Mist con un esordio che in realtà ripesca sette brani (sugli otto complessivi) già contenuti nell’omonimo disco autoprodotto del 2018.<br/><br/>Con alle spalle un recente passato negli Ophidian I (dediti a un death metal molto tecnico), i due unici componenti degli Helfró (Símon Þ e Ragnar S) non rinnegano affatto le loro radici, prendendo così le distanze dall’opprimente e sulfureo <i>sound</i> <a href="https://www.ondarock.it/speciali/ilupiislandesihannofame_blackmetal.htm">black metal di matrice islandese</a>: una prerogativa facilmente intuibile fin dalla primissima “Afeitrun”, in cui la velocità di esecuzione si somma a un <i>drumming</i> a dir poco chirurgico. Il cadenzato <i>break</i> centrale e uno <i>screaming</i> ora ferale ora più vicino al <i>growl</i> ci ricordano delle origini death del combo, capace di cambiare marcia con una certa disinvoltura pur mantenendo inalterato un approccio spietato e violento. Anche il <i>riff</i> della successiva “Ávöxtur Af Rotnu Tré” rimette in circolo le sensazioni di cui sopra, prima di lasciare spazio a una giostra di tecnicismi ben lontani dalla nera cappa che ha fatto la fortuna di tante band islandesi come <a href="https://www.ondarock.it/recensioni/2019-mispyrming-algleymi.htm">Misþyrming</a> o <a href="https://www.ondarock.it/recensioni/2018-svartidaudi-revelationsoftheredsword.htm">Svartidauði</a>.<br/><br/>Privi di un’impronta riconducibile ai loro celebrati colleghi conterranei, gli Helfró non riescono però a distinguersi in maniera altrettanto originale, ricalcando in parte gli stilemi tipici del <i>black</i> svedese, la scuola da cui il duo attinge maggiormente per quanto concerne i passaggi più tirati (nella conclusiva “Musteri Agans” tornano in mente i Dark Funeral in più di un’occasione). In questo frullato di influenze, non mancano comunque riferimenti sparsi per Dimmu Borgir, <a href="https://www.ondarock.it/recensioni/2019-mayhem-daemon.htm">Mayhem</a> (soprattutto quelli di “<a href="https://www.ondarock.it/dark/mayhem.htm">Esoteric Warfare</a>”) e Belphegor, proprio alla luce di un bilanciamento molto spiccato tra tecnica e pura brutalità.<br/><br/>Pur essendo arrangiato e interpretato in maniera brillante, questo debutto degli Helfró rischia purtroppo di restare confinato tra quei prodotti derivativi destinati a raccogliere di meno rispetto a quanto seminato: ecco perché, alla resa dei conti, il pezzo a convincere più degli altri è “Hin Forboðna Alsæla”, un passaggio capace di toccare alti vertici di solennità grazie a un ritornello dal gusto squisitamente epico.<br/>L’album merita attenzione, ma l’occasione per lasciare il segno è rimandata probabilmente al prossimo giro, quando gli Helfró - ce lo auguriamo - avranno messo a fuoco le loro potenzialità con meno furore artistico e maggiore cura per quelle piccole sfumature (qui soltanto abbozzate) che potrebbero fare davvero la differenza.</p>
      <p>(27/04/2020)</p>
      <h3>Tracklist</h3>
      <ol>
        <li>Afeitrun</li>
        <li>Ávöxtur af rotnu tré</li>
        <li>Eldhjarta</li>
        <li>Þrátt fyrir brennandi vilja</li>
        <li>Þegn hinna stundlegu harma</li>
        <li>Hin forboðna alsæla</li>
        <li>Katrín</li>
        <li>Musteri agans</li>
      </ol>
    </article>
  </body>
</html>