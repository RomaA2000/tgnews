<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/izklaide/312406-ari-dailes-teatris-rada-savu-serialu-ta-pagaidu-nosaukums-smilga-lasts.htm"/>
    <meta property="og:site_name" content="nra.lv"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Arī Dailes teātris rada savu seriālu; tā pagaidu nosaukums &quot;Smiļģa lāsts&quot;"/>
    <meta property="og:description" content="Dailes teātra mākslinieciskais direktors Viesturs Kairišs pagājušajā nedēļā nācis klajā ar ieceri veidot daudzsēriju melno komēdiju ar pagaidu nosaukumu &quot;Smiļģa lāsts&quot;, kuras dramaturģiju veidos Justīne Kļava un Artūrs Dīcis, un režisori būs Viesturs Kairišs un Gatis Šmits."/>
  </head>
  <body>
    <article>
      <h1>Arī Dailes teātris rada savu seriālu; tā pagaidu nosaukums "Smiļģa lāsts"</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">©facebook.com/ Dailes teātris</a></address>
      <p>Dailes teātra mākslinieciskais direktors Viesturs Kairišs pagājušajā nedēļā nācis klajā ar ieceri veidot daudzsēriju melno komēdiju ar pagaidu nosaukumu "Smiļģa lāsts", kuras dramaturģiju veidos Justīne Kļava un Artūrs Dīcis, un režisori būs Viesturs Kairišs un Gatis Šmits.</p>
      <blockquote>Stāsta centrā atrodas teātra darbinieki, kuri, ignorējot apkārt valdošos force majeure ap-stākļus, spītīgi cenšas pildīt savu kultūras darbinieku misiju, lai iestudētu ilgi plānoto "Simtgades izrādi". Darbu traucē ārkārtas apstākļi, varas spēles, teātra iekšējās intrigas, māņticība, kā arī aizdomas par teātra dibinātāja Eduarda Smiļģa uzlikto lāstu.</blockquote>
      <p>Ar melnās komēdijas "Smiļģa lāsts" palīdzību Dailes teātris vēlas sniegt skatītājiem iespēju caur pašironijas prizmu ielūkoties teātra iekšējā dzīvē. Darbu plānots filmēt reālā lokācijā - Dailes teātra telpās.</p>
      <p>Teātra vadītājs Juris Žagars pagājušajā nedēļā ir uzsācis sarunas par iespējamu sadarbību ar Latvijas Televīziju: "Mums ir divi profesionāli kino režisori, mums ir pašiem savi profesionāli dramaturgi, seriālā var piedalīties visa aktieru trupa, mums ir telpas, laba tēma un, pats galvenais, mums ir laiks to darīt. Jau tiek strādāts pie scenārija skeleta, esam veikuši aptuvenas budžeta aprises, ir notikušas sarunas ar potenciāliem sadarbības partneriem. Aktieri ideju uzņēmuši ar entuziasmu un jau dalās ar idejām. Ļoti ceram, ka jūnijā varētu sākties darbs un septembrī varētu piedzīvot seriāla pirmizrādi."</p>
      <p> </p>
    </article>
  </body>
</html>