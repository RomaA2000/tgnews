<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/sakhovat-va-t-am-makon-am-tanlamaydi-27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Саховат вақт ҳам, макон ҳам танламайди…"/>
  </head>
  <body>
    <article>
      <h1>Саховат вақт ҳам, макон ҳам танламайди…</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Эл бошига иш тушган шундай синовли кунларда Сирдарё вилояти ёшлари қўл қовуштириб ўтиргани йўқ. “Саховат ва кўмак умумхалқ ҳаракати” аъзолари бўлган Ўзбекистон ёшлар иттифоқи Сирдарё вилояти кенгаши аъзолари томонидан амалга оширилаётган хайрли ишлар таҳсинга лойиқ.</b> </b><br/>Ёшлар иттифоқи ташаббуси ҳамда Ёш фермерлар кенгаши, вилоят Халқ қабулхонаси билан ҳамкорликда ташкил этилган “Томорқа – даромад манбаи” шиори остидаги ишлар қизғин давом этмоқда. Вилоят ёшларининг бу сайъ-ҳаракати олам-олам қувонч бағишлаган 55 хонадон эгаларидан бири Гулистон туманида истиқомат қилувчи Холбуви ая Набиевадир.</p>
      <figure>
        <img src="http://uza.uz/upload/medialibrary/f35/photo_2020_04_27_13_16_23.jpg"/>
      </figure>
      <p>– Карантин даврида, айниқса, ёши катталарга кўчага чиқиш мумкин эмас, деб еб- ичаримизни олиб келиб беришгандан кейин чиқмай ўтиргандик, – дейди Холбуви ая Набиева. – Вақт ўтиб боряпти, ер чопиб кўчат экиш керак, кўчага чиқиб, кўчат-уруғ олиб келаолмасам, энди нима қилдим, деб турган пайтимда, мана бу баракатопкур – ёш йигитлар келиб оғиримизни енгил қилди, минг раҳмат, “Сиз уйдан чиқмасангиз, бас, ҳамма ишни сиз учун ўзимиз амалга ошириб кетамиз”, деб ерни чопиб, турли туман кўчат ва уруғлар экиб кетишди. Бу эзгу ишларнинг бошида турганларга раҳмат. Уларнинг азиз бошлари ҳамиша омон бўлсин. Ҳар бир ишда биз кексаларга яқиндан ёрдам бериб, оғиримизни енгил, мушкулимизни осон қилаётган ёшларимизни Аллоҳ ўз паноҳида асрасин. Халқимизни бошлига синов бўлиб келган бу балодан тез кунларда фориғ бўлишимизда Яратганнинг ўзи мададкор бўлсин.</p>
      <figure>
        <img src="http://uza.uz/upload/medialibrary/a7d/photo_2020_04_27_13_16_20.jpg"/>
      </figure>
      <p>– Саховат кўрсатиш, вақт ҳам макон ҳам танламайди, – дейди Ўзбекистон ёшлар иттифоқи Сирдарё вилояти кенгаши раисининг матбуот котиби Анвар Туйчиев. – Бугун вилоятдаги якка-ёлғиз кексалар, ижтимоий ҳимояга муҳтож, кам таъминланган, оиласида ногиронлиги бор, боқувчисини йўқотган оилаларнинг томорқаларига сирдарёлик ёшлар томонидан 28 мингдан ортиқ турли хил кўчатлар экилди. Жумладан, булғор қалампири, помидор, карам, қалампир, бақлажон кўчатлари, булардан ташқари, 2 минг 200 дона бодринг, 11 килограмм кашнич ва укроп уруғлари ҳам экиб берилди. <br/>Бугунги синовли кунларни енгиб ўтиш мақсадидаги “Биз биргамиз – биз енгамиз!” эзгу ташаббуси остида бирлашган Ўзбекистон ёшлар иттифоқи Сирдарё вилояти кенгаши аъзолари бўлган ёшлар юқоридаги каби хайрли ишларни вилоятнинг барча туман ва шаҳарларида амалга оширишни режалаштирмоқда.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>