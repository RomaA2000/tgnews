<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/justitie/inmormantat-cu-onoruri-militare-nemultumiri-dupa-prima-condamnare-pentru-moartea-ofiterului-constantean-marius-nae-video-718005.html"/>
    <meta property="og:site_name" content="ZIUA de Constanta"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Nemulțumiri după prima condamnare pentru moartea ofițerului constănțean Marius Nae (video)"/>
    <meta property="og:description" content="Dosarul penal privind moartea ofiterului constantean Marius Nae, de la Gruparea Mobila de Jandarmi Tomis Constanta, va ajunge in atentia judecatorilor de la Curtea de Apel Constanta. Si asta pentru ..."/>
  </head>
  <body>
    <article>
      <h6 class="kicker">Înmormântat cu onoruri militare</h6>
      <h1>Nemulțumiri după prima condamnare pentru moartea ofițerului constănțean Marius Nae (video)</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">Ionuț ZAGONEANU</a></address>
      <p>
        <a href="https://www.ziuaconstanta.ro/stiri/justitie/inmormantat-cu-onoruri-militare-nemultumiri-dupa-prima-condamnare-pentru-moartea-ofiterului-constantean-marius-nae-video-718005.html?imagini=1#scroll">🖼️ Galerie foto (1)</a>
      </p>
      <p>
        <a href="https://www.ziuaconstanta.ro/stiri/justitie/inmormantat-cu-onoruri-militare-nemultumiri-dupa-prima-condamnare-pentru-moartea-ofiterului-constantean-marius-nae-video-718005.html?video=1#scroll">📽️ Video (2)</a>
      </p>
      <p>Dosarul penal privind moartea ofițerului constănțean <b>Marius Nae</b>, de la Gruparea Mobilă de Jandarmi Tomis Constanța, va ajunge în atenția judecătorilor de la Curtea de Apel Constanța. Și asta pentru că decizia primei instanțe, respectiv Judecătoria Constanța, prin intermediul căreia șoferul de tir acuzat de producerea tragediei a fost condamnat la trei ani de închisoare cu suspendare, a fost contestată atât de familia ofițerului, cât și de societatea de asigurări.<br/> <br/>Oricare va fi decizia Curții de Apel Constanța, aceasta va fi definitivă.<br/> <br/>Accidentul a avut loc la data de 15 noiembrie 2017, în jurul orelor 19,40, când lucrătorii de poliție rutieră din cadrul Serviciului Rutier Constanța, fiind în exercitarea atribuțiilor de serviciu, au fost sesizați prin intermediul serviciului de dispecerat că pe DN 3, în zona km 249+ 400 m , s-a produs un accident rutier soldat cu o victimă.<br/> <br/>În urma efectuării cercetărilor penale s-a stabilit că inculpatul a condus ansamblul auto format din capul tractor, care tracta o semiremorcă, pe DN 3. În momentul în care a ajuns în zona km 249+ 400 m, la ieșirea din localitate, către municipiul Constanța, a oprit în afara părții carosabile.<br/> <br/>La punerea în mișcare de pe loc a ansamblului auto, inculpatul a efectuat o manevră de întoarcere neregulamentară peste marcajul longitudinal dublu continuu, care separă cele două sensuri de mers și astfel a intrat în coliziune cu autoturismul marca Peugeot, model 407, condus regulamentar de ofițerul constănțean <b>Marius Nae</b>, de la Gruparea Mobilă de Jandarmi Tomis Constanța.<br/> <br/>În urma accidentării sale, victima a suferit vătămări corporale în urma cărora a decedat.<br/>De menționat că inculpatul a solicitat aplicarea procedurii recunoașterii învinuirii și a recunoscut fapta așa cum a fost reținută în rechizitoriu.<br/> <br/>Din declarația inculpatului se arată că a ales varianta întoarcerii peste marcajul dublu continuu. Tot el mai arată că nu a auzit și nu a văzut vreun autoturism apropiindu-se înainte de efectuarea manevrei. Cetățenii i-ar fi spus că autoturismul condus de victimă venea dinspre Valu lui Traian, că șoferul consumase alcool deoarece serbase ziua de naștere a fiului său.<br/> <br/>Judecătoria Constanța a apreciat că inculpatul are culpă exclusivă în săvârșirea infracțiunii de ucidere din culpă prin acțiunea sa de efectuarea a manevrei de întoarcere prin loc interzis a autotrenului.<br/> <br/>Prin această acțiune inculpatul a dat dovadă de neglijență maximă, potrivit motivării Judecătoriei, având în vedere că el conducea un autotren și putea și trebuia să prevadă riscurile unei manevre neregulamentare.<br/> <br/>„Judecătorul fondului constată că din expertiza tehnică auto și declarațiile părților rezultă faptul că urmarea decesului victimei este cauzată exclusiv de acțiunea de întoarcere a autotrenului in zonă interzisă de către inculpat. Nu are relevanță că victima conducerea sub influența alcoolului și cu viteza peste limita legală, nu rezultă din nici un mijloc de probă că rezultatul decesului nu s-at fi produs dacă victima nu era sub influența alcoolului sau nu ar fi condus cu viteza peste limita legală. Prin urmare, din aceste considerente, instanța reține culpa exclusivă a inculpatului în săvârșirea infracțiunii de care este acuzat“, se mai arată în motivare.<br/> <br/>Pe lângă condamnarea inculpatului la trei ani de închisoare cu suspendare, Judecătoria Constanța a mai admis în parte acțiunea civilă formulată de părțile civile și au obligat partea responsabilă civilmente Societatea se Asigurare Reasigurare (...) S.A. la plata sumei de 400.000 de lei daune morale. Mai mult, instanța a obligat partea responsabilă civilmente la plata unei prestații periodice lunare în sumă de câte 743,5 lei /lună părților civile (...) copiii jandarmului, până la împlinirea vârstei de 18 ani.<br/> <br/>Marius Nae a fost înmormântat la cimitirul „Sfântul Ilie” din Feteşti, județul Ialomița, oraşul natal al jandarmului. La procesiunea funerară au participat zeci de localnici, rude, prieteni, dar și fost colegi de la Gruparea Mobilă de jandarmi Constanța. Marius Nae a fost înmormântat cu onoruri militare.</p>
      <figure>
        <iframe src="https://www.youtube.com/embed/PBRzNcY0Bp8" width="855" height="480" data-service="Youtube" scrolling="no"/>
      </figure>
      <p> </p>
      <figure>
        <iframe src="https://www.youtube.com/embed/ytGxNCTZsQs" width="855" height="480" data-service="Youtube" scrolling="no"/>
      </figure>
      <p> <br/><b>Citește și </b><br/> <br/><a href="https://www.ziuaconstanta.ro/diverse/stiri-calde/oficial-de-la-ipj-constanta-cum-s-a-intamplat-accidentul-de-ieri-in-care-un-jandarm-si-a-piedut-viata-doi-copii-il-asteptau-acasa-644017.html">Oficial de la IPJ Constanţa Cum s-a întâmplat accidentul de ieri în care un jandarm şi-a piedut viaţa. Totală răsturnare de situaţie. Doi copii îl aşteptau acasă</a><br/><br/><a href="https://www.ziuaconstanta.ro/stiri/justitie/documentar-ziua-de-constanta-analiza-pe-infractiuni-cum-au-fost-solutionate-dosarele-de-ucidere-din-culpa-716111.html">Documentar ZIUA de Constanța<br/>Analiză pe infracțiuni - cum au fost soluționate dosarele de ucidere din culpă</a><br/><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/justitie/judecatorii-si-au-motivat-decizia-inchisoare-cu-suspendare-dupa-moartea-ofiterului-marius-nae-de-la-gruparea-mobila-de-jandarmi-tomis-constanta-video-716604.html"/>
        <a href="https://www.ziuaconstanta.ro/stiri/justitie/prima-condamnare-dupa-moartea-ofiterului-marius-nae-de-la-gruparea-mobila-de-jandarmi-tomis-constanta-video-715938.html"/>
        <a href="https://www.ziuaconstanta.ro/stiri/actualitate/capitanul-marius-nae-de-la-gruparea-de-jandarmi-mobila-constanta-a-fost-condus-pe-ultimul-drum-a-murit-de-ziua-fiului-sau-in-accidentul-de-la-valu-lui-644219.html"/>
        <a href="https://www.ziuaconstanta.ro/diverse/stiri-calde/emotionant-pompierii-isu-dobrogea-transmit-condoleante-familiei-jandarmului-marius-nae-decedat-intr-un-teribil-accident-644147.html"/>
        <a href="https://www.ziuaconstanta.ro/diverse/stiri-calde/zeci-de-mesaje-de-condoleante-de-la-colegii-capitanului-marius-nae-de-la-inspectoratul-judetean-de-jandarmi-constanta-jandarmul-a-murit-de-ziua-fiului-sau-644136.html"/>
        <a href="https://www.ziuaconstanta.ro/diverse/stiri-calde/cand-si-unde-va-fi-inmormantat-marius-nae-jandarmul-care-si-a-pierdut-viata-de-ziua-fiului-sau-644109.html"/>
        <a href="https://www.ziuaconstanta.ro/diverse/stiri-calde/emotionant-colegii-capitanului-marius-nae-deplang-disparitia-acestuia-versuri-pline-de-tristete-dupa-decesul-jandarmului-644044.html"/>
        <a href="https://www.ziuaconstanta.ro/diverse/stiri-calde/ce-spun-comandantul-si-fostii-comandanti-ai-gruparii-de-jandarmi-despre-ofiterul-mort-ieri-in-accidentul-din-valu-lui-traian-644026.html"/>
        <a href="https://www.ziuaconstanta.ro/diverse/stiri-calde/el-este-jandarmul-decedat-in-accidentul-de-la-intrare-din-valu-lui-traian-era-ofiter-la-gruparea-mobila-tomis-constanta-643982.html"/>
        <a href="https://www.ziuaconstanta.ro/stiri/justitie/aproape-40-de-persoane-trimise-in-judecata-lista-completa-a-inculpatilor-641994.html"/>
        <a href="https://www.ziuaconstanta.ro/diverse/stiri-calde/cine-a-castigat-romanii-au-talent-2017-premiul-cel-mare-120-000-de-euro-premiul-de-originalitate-finala-romanii-au-talent-2017-632195.html"/>
        <a href="https://www.ziuaconstanta.ro/diverse/stiri-calde/arbitrii-isi-vor-declara-indisponibilitatea-pana-la-finele-anului-474692.html"/>
        <a href="https://www.ziuaconstanta.ro/in-constanta/evenimente-in-constanta/scrisoarea-cu-horatiu-malaele-la-casa-de-cultura-a-sindicatelor-40178-392044.html"/>
        <a href="https://www.ziuaconstanta.ro/diverse/stiri-calde/se-va-juca-la-constanta-intr-o-noua-cheie-regizorala-scrisoarea-pierduta-a-lui-caragiale-devine-scrisoarea-lui-horatiu-malaele-30225-390876.html"/>
      </related>
    </article>
  </body>
</html>