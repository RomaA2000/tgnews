<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/dunye-mamlakatlarida-aysi-y-nalishlar-b-yicha-karantin-chekl-27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Дунё мамлакатларида қайси йўналишлар бўйича карантин чекловлари енгиллаштирилмоқда?"/>
  </head>
  <body>
    <article>
      <h1>Дунё мамлакатларида қайси йўналишлар бўйича карантин чекловлари енгиллаштирилмоқда?</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Ўзбекистон Республикаси Инқирозга қарши курашиш республика комиссиясининг қарори билан мамлакатимиз ҳудудида коронавирус инфекцияси тарқалишига қарши курашиш, саноат, инфратузилма, транспорт ва логистика субъектларининг барқарор фаолият юритишини таъминлашга оид чекловларни енгиллаштиришга оид чора-тадбирлар ишлаб чиқилди. Бунга кўра, қуйидаги йўналишлар санитария-эпидемология талабларига риоя қилган ҳолда ўз фаолиятини давом эттиришлари мумкин:</b> </b><br/>қурилиш материаллари бозорлари, шу жумладан, қурилиш материалларининг чакана ва улгуржи савдоси фаолияти билан шуғулланувчи хўжалик юритувчи субъектларга (майдони 500 кв.м дан кам бўлмаган); <br/>йирик ишлаб чиқарувчи субъектларнинг ўз маҳсулотларини сотишга мўлжалланган ҳудудлардаги тармоқ дўконларига (санитар нормаси 10 кв.м.га 1 нафар харидор тартиби асосида); <br/>ҳунарманд ва усталарга – улар томонидан ясалган буюмларни бозор расталаридан ташқари алоҳида жойлашган жойда сотиш фаолиятига; <br/>мулкчилик шаклидан қатъий назар уруғ ва кўчат етиштириш ҳамда уларни сотиш фаолияти билан шуғулланадиган тадбиркорлик субъектларига; <br/>тижорат банкларининг объектлардаги шохобчаларига; <br/>мулкчилик шаклидан қатъий назар автомобилларга эҳтиёт қисмлар сотиш фаолияти билан шуғулланадиган тадбиркорлик субъектларига; <br/>автомобиллар, қишлоқ хўжалиги ва қурилиш техникаларига сервис хизмат кўрсатувчи ташкилотларга – 1000 кв.м.дан кам бўлмаган майдонга эга субъектлар, шунингдек, вулканизация хизматлари кўрсатувчи субъектларга; <br/>кимёвий тозалаш билан шуғулланувчи тадбиркорлик субъектларига; <br/>нотариал идоралар ва суғурта компанияларини фаолият юритишига; <br/>тўхтаб қолган инвестиция лойиҳалари ва ижтимоий соҳа объектларининг қуриш ишлари ўз фаолиятини қайта бошлаши мумкин бўлди. <br/>Юқоридагилар мисолида хулоса қилиш мумкинки, мамлакатимиз чекловларни олиб ташлаш йўлида дастлабки қадамларни қўймоқда. <br/>Шу ўринда, хорижий мамлакатларнинг бу борадаги тажрибасига эътиборимизни қаратадиган бўлсак, қуйидагиларни келтириб ўтишимиз мумкин. <br/>Жумладан, Германия Федератив Республикасида 800 квадрат метрдан кичикроқ дўконлар фаолиятини қайта тиклашга рухсат берилди. Майдонидан қатъий назар автомобиль дилерлик дўконлари, велосипед ва китоб дўконлари қайтадан савдони бошлаши мумкин бўлди. Бундан ташқари, мактаблар қисман 4 майдан бошлаб очилиши эълон қилинди, бунда бошланғич мактаб ёшидаги болалар ва 2021 йилда имтиҳон топшириши белгиланган битирувчилар дарс машғулотларини қайта бошлаш имконияти бериладиган бўлди. <br/>Испания бугунги кунда касалликка чалинганлар сони бўйича жаҳонда иккинчи ўринда бўлишига қарамасдан, асосан катта ишлаб чиқариш қувватга бўлган корхона ишчилари (жами тўрт миллионга яқин ишчилар) ўз иш жойларига қайтишига рухсат берди. Мамлакат полициячилари 10 миллионгача юз ниқобларини аҳолига бепул тарқатиш ишларини ҳам олиб бормоқда. <br/>Италияда эса мамлакатнинг айрим ҳудудларида дўконлар, стационар дўконлар ва болалар кийимлари дўконлари қайта очилди. Баъзи корхоналарга қайта очиш учун рухсат берилди, шу жумладан ўрмон хўжалиги билан боғлиқ компьютерлар, қоғоз ишлаб чиқарувчилари ўз фаолиятини қайта бошлашга рухсат этилди. <br/>Данияда 11 ёшгача бўлган болалар учун мактаб ҳамда баъзи болалар боғчалари аллақачон ўз фаолиятини бошлаб юборган. <br/>Австрияда 14 апрелдан бошлаб жамоат парклари, кичик дўконлар, қурилиш моллари дўконлари ва боғ марказлари очилиб ўз фаолиятларини муваффақиятли олиб бормоқдалар. Мамлакатда катта дўконлар, савдо марказлари ва сартарошхоналар ҳам жорий йилнинг 1 майидан бошлаб очилиши режалаштирилган. <br/>Чехия Республикасида 20 апрелда деҳқонлар бозори, автоуловлар ва ҳунармандчилик дўконлари қайта очилди. <br/>Янги Зеландияда 27 апрелдан баъзи мактаблар ва корхоналар очилди. <br/>19 мартдан буён фавқулодда ҳолат остида бўлган Португалияда расмийлар май ойида аста-секин одатий ҳаёт тарзига қайтишга умид қилмоқда. <br/>Америка Қўшма Штатлари президенти Доналд Трамп штат губернаторлари ва йирик шаҳар мерларини карантин ва ўз-ўзини изоляция қилиш тартибларини мустақил белгилаш ҳуқуқи борлигини таъкидлаб ўтди. Бу шуни англатадики, тегишли штат губернатор ва йирик шаҳар мерлари штат ҳамда шаҳардаги ҳолатдан келиб чиқиб изоляция тартибларини енгиллаштириши мумкин. <br/>Греция ҳукумати ва Швейцария расмийлари жорий йилнинг май ойидан барча чекловларни олиб ташлашни режалаштирмоқда. <br/>Франция расмийларининг хабар беришича, карантин чекловлари қисман 11 майдан бошлаб енгиллаштирилиши, мактабларни босқичма-босқич қайта очишни бошлашини эълон қилди. Аммо олийгоҳлар, барлар, ресторанлар ва кинотеатрлар ёпиқ қолиши белгиланди. Кекса ва заиф одамларни кўчага чиқишлари тақиқланиши давом этиши таъкидланди. <br/>Норвегия ҳукумати 20 апрелдан бошлаб, болалар боғчаларини қайта тиклади ва чекловларни аста-секин юмшатиш йўлидан бормоқда. Жумладан, мамлакатда соғлиқни сақлаш соҳасидаги мутахассисларга иш жойига боришга рухсат берилди. Шунингдек, гўзаллик салонларини қисман очиш масалалари кўтарилмоқда. <br/>Буюк Британия олимлари эса “иммунитет паспорти”ни таклиф этишмоқда. Унга кўра, иммунитет паспорти ёки гувоҳномаси агар сиз касалликка чалинган ва уни енгиб чиққан бўлсангиз тақдим этилади ва тегишли фаолиятни олиб боришда эркинлик берилади. Чунки танада тегишли касалликка қарши иммунитет аллақачон шаклланган бўлади. Бироқ, олимлар бунда бир қатор илмий муаммолар мавжуд эканлигини тасдиқлашмоқда. Чунки иммунитет қанча вақт давом этиши ва қайта зарарланиш ҳолати кузатилиш хавфи мавжудлиги туфайли бу борада ягона тўхтамга келишмади. <br/>Шу ўринда, 2500 киши коронавирусдан вафот этган, 11 миллионлик Ухан шаҳрига эътиборимизни қаратамиз. <br/>Деярли уч ойлик изоляцияда бўлган шаҳар апрель ойининг ўрталарида қисман очилди. Кўпчилик шаҳарни бутунлай очилди деган тасаввурларга борди. Чунки, карантин чекловлари юмшатилди, холос. Хусусан, шаҳарни тарк этишига қўйилган чекловлар бекор қилинди, автомобил йўллари очилди, бироқ кўплаб дўконлар ёпиқлигича қолмоқда, ресторанлар фақат этказиб бериш учун қайта очилди, мактаблар, кинотеатрлар ва бошқа кўнгилочар жойлар ёпиқлигича қолмоқда, кўпгина маҳаллалар ҳали ҳам муҳрланган ва маҳалла аҳолиси тегишли ҳудуддан четга чиқиши мумкин эмас. Фақат иш берувчиларининг рухсати билан доимий равишда ишга чиқишга рухсат берилди. Одамларнинг кўчага чиқиши эркинроқ бўлишига қарамай, доимий назорат пунктлари мавжуд бўлиб, уларда аҳоли ўзларининг ҳужжатларини кўрсатишлари ва ҳароратни ҳисобга олишлари керак. <br/>Хорижий мамлакат ҳукуматларнинг карантин ва изоляция тартибини енгиллаштиришга оид қарорлари ўз-ўзини ҳимоя қилиш шахсий гигиена қоидаларига амал қилиш, ўзи ва яқинларинг соғлигига беэътибор бўлмасликка чақирган ҳолда амалга оширилмоқда. Акс ҳолда COVID-19 пандемиясининг янги тўлқинларини юзага келтириш хавфи мавжуд. <br/>Ўзбекистон Республикаси Инқирозга қарши курашиш республика комиссиясининг қарори асосида ўз фаолиятини қайта бошлаган айрим субъектлар ҳам мамлакатимиз ҳудудида коронавирус инфекцияси тарқалишига қарши курашиш, санитария-эпидемология талабларига риоя қилган ҳолда ўз фаолиятини амалга ошириш мумкинлиги белгилаб қўйилди. <br/><b>Акмал Содиқов,</b> <b>Тошкент давлат юридик университети</b> <b>мустақил изланувчиси</b></p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>