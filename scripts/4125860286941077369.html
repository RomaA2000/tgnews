<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/virusdan-imoyalanish-uchun-ayvonlarga-ni-ob-ta-ish-lozimmi-27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Вирусдан ҳимояланиш учун ҳайвонларга ниқоб тақиш лозимми?"/>
  </head>
  <body>
    <article>
      <h1>Вирусдан ҳимояланиш учун ҳайвонларга ниқоб тақиш лозимми?</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Сўнгги пайтларда коронавирус инфекцияси билан касалланиш нафақат одамлар орасида балки ҳайвонларда ҳам учрамоқда. Яқинда хориж ОАВда АҚШнинг Нью-Йорк штатида иккита мушук коронавирус инфекцияси билан касаллангани ҳақида маълумотлар тарқалди. Мутахассислар ушбу вазиятни ўрганишганида "</b>Covid-19"<b> мушукка унинг эгасидан юққанини аниқлаган.</b> </b><br/><i>— "</i>Covid-19"<i> ҳайвонлардан, яъни уй ҳайвонларидан (ит, мушук ва.х.к.) одамга юқмайди. Лекин уларнинг организмида тери юнг қатламига тушиб қолган бўлса, ундан одамга ўтиши мумкин. Шунинг учун карантин даврида имкон даражасида ҳайвонларни ташқарига камроқ олиб чиқиш лозим, </i>– <b>дейди ветеринар мутахассис Ғайрат Менглиев.</b> <br/>Мутахассис берган маълумотларга кўра, бугунги кунда короновируснинг одамлардан ҳайвонларга юқиш ҳоллари Ўзбекистонда кузатилмаган. Бундан ташқари, юртимизда ҳайвонларнинг короновирус билан касаллангани тўғрисида мурожаатлар ҳам йўқ! Бу албатта яхши! Хитой олимларининг аниқлашича, ҳозирги кунда 15% ҳайвонлар "Covid-19" билан зарарланган, лекин бу инсон учун хавфли, дегани эмас! Коронавируснинг ҳайвонлар билан боғлиқ жиҳатларини ўрганадиган бўлсак, қизиғи, бугун улар ҳам вирусдан ҳимояланиш мақсадида ниқоб тақиб юришибди. Шифокорлар фикрича, инфекция фақатгина тирик организмда узоқ яшайди. Шунинг учун ҳам аҳоли уй ҳайвонларини сайрга олиб чиқишдан аввал ўзлари сингари уларга ҳам махсус ниқоб тақишади. Аммо ниқобнинг уларга фойдаси борми? <br/>Ҳайвонларга маска тақиб юриш масаласига тўхталадиган бўлсак, ҳайвонларга короновирус юқтирмайман, деган одам бугун эмас балки ундан ҳам олдин ниқоб тақиши лозим эди, деб ўйлайман. Ҳайвонларга ниқоб эмас тумшуқбоғ (намордник) тақиб юриш мақсадга мувофиқ бўлади. Бу билан эса нафақат ўша ҳайвоннинг, балки атрофдагиларнинг ҳам хавфсизлигини таъминлаган бўлади. Ҳайвонни кўчада айлантириб келгач, албатта, унинг оёқларини тозалаган ҳолда уйга олиб кириш лозим. Бу нафақат "Covid-19" балки бошқа инфекцияларнинг одамга юқишининг олдини олган бўламиз! – дейди ветеринар. <br/>АҚШнинг Аллергик ва юқумли касалликлар миллий институти раҳбари Энтони Фаучи интервьюларининг бирида: <i>«Вирус ҳайвондан ҳайвонга юқиши мумкин, аммо уй ҳайвонидан одамга юқиши исботини топмаган. Эпидемиологик тарафдан қарайдиган бўлсак, биз уй ҳайвонлари вирус ташувчиси бўлиши мумкинлиги билан боғлиқ ҳеч қандай далил топмадик!»</i> деган. Демак, юқоридаги фикрлардан шуни англаш мумкинки, вирус ҳайвондан одамга юқмайди! Уй ҳайвонларига ниқоб эмас тумшуқбоғ тақиб юриш эса мақсадга мувофиқ экан! Ўзингизни эҳтиёт қилинг! <b>Уй ҳайвонларини тўғри парваришлаш қоидаларига қатъий амал қилинг!</b></p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>