<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/coronavirus/indore-administration-will-deliver-vegetables-after-grocery-120042700114_1.html?utm_source=Latest_Hindi_News_HP&amp;utm_medium=Site_Internal"/>
    <meta property="og:site_name" content="Webdunia"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Lockdown : इंदौर प्रशासन किराना के बाद घर-घर पहुंचाएगा सब्जियां"/>
    <meta property="og:description" content="इंदौर। एक महीने से ज्यादा लॉकडाउन और कर्फ्यू के कारण परेशान शहरवासियों के लिए जिला प्रशासन ने किराना के बाद अब घर घर तक सब्जियां सप्लाय करने का भी ऐलान किया है।"/>
  </head>
  <body>
    <article>
      <h1>Lockdown : इंदौर प्रशासन किराना के बाद घर-घर पहुंचाएगा सब्जियां</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">Webdunia</a></address>
      <p>इंदौर। एक महीने से ज्यादा <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%B2%E0%A5%89%E0%A4%95%E0%A4%A1%E0%A4%BE%E0%A4%89%E0%A4%A8">लॉकडाउन </a>और कर्फ्यू के कारण परेशान शहरवासियों के लिए <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%9C%E0%A4%BF%E0%A4%B2%E0%A4%BE+%E0%A4%AA%E0%A5%8D%E0%A4%B0%E0%A4%B6%E0%A4%BE%E0%A4%B8%E0%A4%A8">जिला प्रशासन </a>ने किराना के बाद अब घर घर तक सब्जियां सप्लाय करने का भी ऐलान किया है। <br/><br/>कोराना वायरस के संक्रमण को रोकने के लिए लॉकडाउन की फिलहाल सीमा 3 मई तक तय है लेकिन उससे पूर्व प्रशासन ने फैसला लिया है कि वह घरों तक सब्जियों की भी आपूर्ति करेगा। इंदौर के कलेक्टर और जिला दंडाधिकारी <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%AE%E0%A4%A8%E0%A5%80%E0%A4%B7+%E0%A4%B8%E0%A4%BF%E0%A4%82%E0%A4%B9">मनीष सिंह </a>ने इस आशय की घोषणा की।<br/><br/>उन्होंने कहा कि 150 रुपए में मिलेगा सब्जियों का पैकेट, जिन्हें सैनिटाइज्ड करने के बाद ही पैक किया जाएगा। इस कार्य में जितने भी लोग इस काम में लगेंगे सभी को कैप, ग्लव्ज और मास्क लगाना अनिवार्य रहेगा। ये तमाम व्यवस्था जिला प्रशासन करेगा। उन्होंने कहा कि व्यापारी को 140 रुपए देंगे जबकि जिस किराने वाले के यहां से ये सब्जियां सप्लाय की जाएगी, उसे डिलेवरी के 10 रुपए मिलेंगे।</p>
      <figure>
        <img src="https://media.webdunia.com/_media/hi/img/article/2020-04/26/full/1587914987-893.jpg"/>
      </figure>
      <p>150 रुपए के पैकेट में यह सब रहेगा : पैकेट में 200 ग्राम धनिया, 200 ग्राम मिर्ची, 100 ग्राम अदरक, 2 नीबू, 1 किलो लौकी, आधा किलो भिंडी, 1 किलो टमाटर और एक अन्य कोई भी लोकल सब्जी, जिसमें पालक, बैंगन, गोभी, ककड़ी या गाजर होगी। सिंह ने व्यापारी संगठन से कहा कि सारी सब्जी अच्छी होना चाहिए।<br/>मंडी के अध्यक्ष सुंदरदास माखीजा ने सभी व्यापारियों की तरफ से प्रशासन को अच्छी सब्जी देने का आश्वासन दिया है। हालांकि सब्जी व्यापारियों के लिए ये घाटे का सौदा है। कुछ व्यापारियों ने इस भाव पर आपत्ति ली तो कलेक्टर सिंह ने कहा एक माह मत कमाओ, ये सेवा ही कर लो।<br/><br/>प्राप्त जानकारी के अनुसार सब्जी वितरण के लिए शहर में 6 सेक्टर बनाए गए हैं। प्रत्येक सेक्टर में 80 कर्मचारी होंगे। एक थोक व्यापारी के साथ 12 अन्य छोटे व्यापारी व दलालों को शामिल किया गया है। सारी व्यवस्था में जोनल अधिकारी व्यापारियों की मदद करेंगे। यदि अवैध रूप से कोई दूसरी गाड़ी सब्जी लेकर आई तो उसे जब्त कर लिया जाएगा। माल बुलाने व भेजने वालों पर आपराधिक मुकदमा भी दर्ज होगा।</p>
    </article>
  </body>
</html>