<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/onlayn-tanlov-oliblari-ani-landi-27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Онлайн танлов ғолиблари аниқланди"/>
  </head>
  <body>
    <article>
      <h1>Онлайн танлов ғолиблари аниқланди</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Аввал хабар берганимиздек, OʻzLiDeP Фарғона вилояти Кенгашининг расмий телеграм каналида жорий йил 9 апрелидан 20 апрелига қадар “Фойдали тавсиям: Томорқа — даромад манбаи!” шиори остида видео-тавсиялар танлови эълон қилинган эди.</b> </b><br/>Танловга иштирокчилардан 152 та видеолар қабул қилиниб, улардан танлов шартларига мос келган 26 та видео-тавсиялар каналда эълон қилинди. Шунингдек, овоз бериш жараёни 2020 йил 25 апрель кунига қадар давом этиб, ғолиблар аниқланди. <br/>Фахрли 1-ўринни Қувасой шаҳридан Камолиддин Каримов, 2-ўринни Фарғона шаҳридан Баҳодиржон Ҳомидов, 3-ўринни эса Қувасой шаҳридан Умурбек Усмонов ва Фарғона шаҳридан Нилуфар Жабборовaлар эгалладилар. <br/>Бундан ташқари, Фарғона шаҳридан Шерзодбек Усмонжонов, Ёзёвон туманидан Саддамбек Субхонов ҳамда Қува туманидан Мирзақодир Сайфиддиновлар рағбатлантирувчи мукофот соҳиби бўлдилар. <br/>Видео-тавсиялар танловини муҳтарам Юртбошимиз Шавкат Мирзиёев раислигида ўтказилган видеоселектор йиғилишида қишлоқ хўжалиги тармоқларини янада ривожлантириш, озиқ-овқат маҳсулотлари ишлаб чиқариш ҳажмини ошириш масалалари бўйича билдирилган муҳим вазифалардан келиб чиқиб ташкиллаштирдик. Тавсияларда асосан аҳоли томорқасидан унумли фойдаланиши, бир йилда 2-3 марта ҳосил олиш чораларини кўриш ва рўзғор учун зарур озиқ-овқат маҳсулотларини юртдошларимиз ўз томорқаларида етиштиришлари ўрин олган, – дейди OʻzLiDeP Фарғона вилояти Кенгаши раисининг биринчи ўринбосари-аппарат раҳбари Нафисахон Элчиева. – Фарғонада ҳам томорқачилик бўйича ўзига хос мактаб яратилганига танлов жараёнида яна бир бор амин бўлдик. Боиси иштирокчилар бир-биридан фарқ қиладиган, муҳими барча учун фойда берадиган ишларни тақдим этдилар. <br/>Эслатиб ўтамиз, танлов ғолиблари ва совриндорлари мамлакатимизда карантин тугаганидан сўнг тантанали равишда тақдирланадилар. <br/><b>Шоҳсултон ТЎХТАМАТОВ,</b> <b>OʻzLiDeP Фарғона вилояти Кенгаши матбуот котиби</b></p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>