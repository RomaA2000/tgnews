<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/coronavirus/rbi-has-decided-to-open-a-special-liquidity-facility-for-mutual-funds-of-50-000-crore-120042700027_1.html?utm_source=Latest_Hindi_News_HP&amp;utm_medium=Site_Internal"/>
    <meta property="og:site_name" content="Webdunia"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Mutual funds को संकट से उबारने के लिए RBI ने किया 50000 करोड़ के राहत पैकेज का ऐलान"/>
    <meta property="og:description" content="नई दिल्ली। कोरोना संकट के बीच भारतीय रिजर्व बैंक (RBI) ने म्युच्युअल फंड सेक्टर को बड़ी सहायता दी है।भारतीय रिजर्व बैंक ने म्यूचुअल फंड कंपनियों को 50,000 करोड़ रुपए की विशेष नकदी सुविधा उपलब्ध कराने की घोषणा की है।"/>
  </head>
  <body>
    <article>
      <h1>Mutual funds को संकट से उबारने के लिए RBI ने किया 50000 करोड़ के राहत पैकेज का ऐलान</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">Webdunia</a></address>
      <p>नई दिल्ली। कोरोना संकट के बीच भारतीय रिजर्व <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%AC%E0%A5%88%E0%A4%82%E0%A4%95">बैंक </a>(RBI) ने म्युच्युअल फंड सेक्टर को बड़ी सहायता दी है।भारतीय रिजर्व बैंक ने म्यूचुअल फंड कंपनियों को 50,000 करोड़ रुपए की विशेष नकदी सुविधा उपलब्ध कराने की घोषणा की है। <br/>रिजर्व बैंक की ओर से यह घोषणा फ्रैंकलिन टेम्पलटन म्यूचुअल फंड कंपनी के अपनी छह बांड योजनाओं को बंद करने के कुछ दिन बाद की गई है।<br/>उल्लेखनीय है कि कोरोना वायरस महामारी के चलते पूंजी बाजार में उतार-चढ़ाव से म्यूचुअल फंड कंपनियों की नकदी हालत पर दबाव है।<br/><br/>रिजर्व बैंक ने एक बयान में कहा कि इस बढ़ते दबाव के चलते म्यूचुअल फंड कंपनियों को कुछ बांड योजनाओं को बंद करना पड़ा है। इसके और नुकसानदायक प्रभाव भी हो सकते हैं।<br/><br/>हालांकि यह दबाव मुख्य तौर पर ज्यादा जोखिम वाले बांड म्यूचुअल फंड तक ही सीमित है जबकि अन्य कंपनियों / योजनाओं की नकदी स्थिति सामान्य है।<br/>बयान में कहा गया है कि म्यूचुअल फंड कंपनियों पर नकदी के दबाव को कम करने के लिए उन्हें 50,000 करोड़ रुपए की विशेष नकदी सुविधा (ऋण सहायता) उपलब्ध कराने का निर्णय किया गया है।<br/><br/>रिजर्व बैंक ने कहा कि वह हालातों को लेकर सतर्क है। कोरोना वायरस के आर्थिक असर को कम करने और वित्तीय स्थिरता को कायम रखने के लिए वह हरसंभव कदम उठा रहा है।<b><br/>(Photo courtesy: DD News)</b></p>
    </article>
  </body>
</html>