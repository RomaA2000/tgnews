<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/bir-urmatga-n-izzat--27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Бир ҳурматга ўн иззат..."/>
  </head>
  <body>
    <article>
      <h1>Бир ҳурматга ўн иззат...</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Адлия вазирлиги муҳокамага киритган “Ўзбекистон Республикасининг Маъмурий жавобгарлик тўғрисидаги кодексининг 42-моддасига қўшимча киритиш тўғрисида“ги лойиҳа давлат тилимизнинг ривожланишидаги амалий ишлардан биридир. Айни кунларда Ўзбекистондаги минглаб кишилар ушбу лойиҳани қўллаб-қувватлаб, турли изоҳлар ва таклифлар ёзиб қолдирмоқда.</b> </b><br/>Мазкур лойиҳа Президентимизнинг 2019 йил 21 октябрдаги “Ўзбек тилининг давлат тили сифатидаги нуфузи ва мавқеини тубдан ошириш чора-тадбирлари тўғрисида”ги фармонидан ва шу йилнинг 10 апрелида қабул қилинган “Ўзбек тили байрами кунини белгилаш тўғрисида”ги Ўзбекистон Республикаси Қонунидан келиб чиққан ҳолда, давлат тилини ривожлантиришнинг амалий давоми ва ижроси ҳисобланади. Бу билан халқаро ҳужжатлар, қонунлар, давлат органлари ва ташкилотлари орасидаги барча ёзишмалар давлат тилида бўлиши зарур қилиб қўйилган.  <br/>Ўзбекистоннинг, она тилимизнинг келажаги учун қайғурадиган ватанпарвар юртдошларимиз бу хабарни қувонч билан қарши олди, албатта. Ер юзининг энг қадимги халқларидан бири бўлган, юксак санъат асарларини бир неча минг йил аввал яратган, инсониятга не-не тамал кашфиётларни ҳадя қилган шу халқ ўз давлатида ўз она тилини жорий қилаётган экан, бу шубҳасиз шарафли ва эзгу иш, яъни ғоят қадимги анъаналарнинг янги палласи, юксалишидир. <br/>Шу сабабли ҳам лойиҳада гап давлат тили ҳақидаги қонун, фармон ва қарорларнинг тўлақонли ижроси ва у ижрони таъминламаганларни жазолаш ҳақида эмас, балки жавобгарликни кучайтириш ҳақида бормоқда. <br/>Шунингдек, ушбу лойиҳа инсонпарварлик тамойилларига ҳам тўла мос бўлиб, Ўзбекистонда истиқомат қилувчи 130 дан ошиқ миллат ва элатлар ҳақ-ҳуқуқига сира дахл қилмайди, чунки гап ўзаро мулоқот тили ҳақида эмас, давлат тили ҳақида бормоқда. Шу ўринда турли миллат ва элатларнинг маданият марказлари, урф-одатлари қаторида она тилига ҳам муносиб равишда эътибор кўрсатилаётганини, қўллаб-қувватланаётганини таъкидлаб ўтиш керак. Ўзбекистон янгиланиш сиёсатининг асосий йўналишларидан бири хорижий тилларни ўрганишни рағбатлантиришдан иборат. Мамлакатнинг ёшларга оид давлат сиёсати улар хориж тилларидаги илм-фан янгиликларини, ўша тилда яратилган мумтоз адабий асарларни аслиятда ўқиб-ўрганишни рағбатлантиришни кўзда тутади. <br/>Янги мазмунга эга халқаро муносабатлар туфайли АҚШ, Германия, Япония, Туркия ва шу каби бир қанча хорижий мамлакатларда “Ўзбек тилининг дўстлари” клублари очилгани, дунёнинг нуфузли университетларида ўзбек тили ва адабиёти дарслари ўқитилаётгани давлат тилимизнинг халқаро миқёсга чиқишидаги дастлабки босқичи бўлса, Ўзбекистонда давлат органларининг ўзбек тилида иш юритиши эса шу эзгу мақсад йўлидаги муҳим қадамлардан ҳисобланади. <br/>Қувонарли яна бир ҳолат: қатор давлатларининг фавқулодда ва мухтор элчилари, дунёга машҳур хорижий компанияларнинг вакиллари ўзбек тилини ўрганиб, давлат тилига ҳурмат кўрсатишда бошқаларга ўрнак бўлмоқда. АҚШнинг Ўзбекистондаги элчиси Даниэл Розенблюмнинг кечагина ижтимоий тармоқларда тарқалган ўзбекча “Уйда қолинг” мурожаатини ва Наврўз байрами муносабати билан ўзбекистонликларга йўллаган табригини кўпчилик кўрди. Мамлакатимизга ташриф буюраётган хорижий давлатларнинг раҳбарлари ўзбекча саломлашгани – унинг ўзбек тилига, халқига ва давлатига ҳурмати ифодасидир. Ўзбек халқи эса ўзини бир ҳурмат қилганга доимо ўн баравар иззат кўрсатиб келган ва бундан кейин ҳам шундай бўлиб қолади. <br/>Шундай юксак мақсадларни кўзда тутиш йўлидаги амалий қадам бўлгани учун, Адлия вазирлиги муҳокамага қўйган ушбу лойиҳани тўла қўллаб-қувватлайман ва нафақат давлат органлари, балки Ўзбекистон Республикаси ҳудудида рўйхатдан ўтган чет эл ваколатхоналари, шўъбалари, хорижий ва қўшма корхоналар, хўжалик юритиш шаклларидан қатъий назар, барча юридик ва жисмоний шахслардан ҳам шундай ташаббус кўрсатишини сўрайман. <br/><b>Исажон СУЛТОН</b></p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>