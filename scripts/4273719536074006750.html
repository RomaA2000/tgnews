<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/coronavirus/will-lockdown-increase-once-again-hints-at-pm-cm-meeting-120042700075_1.html?utm_source=Latest_Hindi_News_HP&amp;utm_medium=Site_Internal"/>
    <meta property="og:site_name" content="Webdunia"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="क्या Lockdown एक बार फिर बढ़ेगा, PM-CM बैठक में मिले संकेत"/>
    <meta property="og:description" content="नई दिल्ली। कांग्रेस के वरिष्ठ नेता तथा पुडुचेरी के मुख्यमंत्री वी. नारायणसामी ने कहा है कि प्रधानमंत्री नरेंद्र मोदी के साथ कोरोना संकट को लेकर मुख्यमंत्रियों की सोमवार को हुई बैठक में ज्यादा राज्यों ने लॉकडाउन की अवधि बढ़ाने की इच्छा जाहिर की है।"/>
  </head>
  <body>
    <article>
      <h1>क्या Lockdown एक बार फिर बढ़ेगा, PM-CM बैठक में मिले संकेत</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">Webdunia</a></address>
      <p>नई दिल्ली। कांग्रेस के वरिष्ठ नेता तथा पुडुचेरी के मुख्यमंत्री वी. नारायणसामी ने कहा है कि प्रधानमंत्री नरेंद्र मोदी के साथ कोरोना संकट को लेकर मुख्यमंत्रियों की सोमवार को हुई बैठक में ज्यादा राज्यों ने <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%B2%E0%A5%89%E0%A4%95%E0%A4%A1%E0%A4%BE%E0%A4%89%E0%A4%A8">लॉकडाउन </a>की अवधि बढ़ाने की इच्छा जाहिर की है।<br/>नारायणसामी ने प्रधानमंत्री के साथ मुख्यमंत्रियों की बैठक के बाद सवालों के जवाब में कहा कि सबसे पहले लॉकडाउन को लेकर ही मोदी ने अपनी बात कहीं और बताया कि कृषि आदि क्षेत्रों में काम को छूट दी जानी आवश्यक है। उन्होंने यह भी कहा कि कृषि कार्य तथा अन्य कार्यों को सामाजिक दूरी के नियम का पालन करते हुए आरंभ किया जा रहा है।<br/><br/>कांग्रेस नेता ने कहा कि भाजपा के शासन वाले राज्यों के लगभग सभी मुख्यमंत्रियों ने लॉकडाउन बढ़ाने की इच्छा जाहिर की जबकि कांग्रेस तथा कुछ अन्य दलों के मुख्यमंत्रियों ने केंद्र से कोरोना से लड़ने के लिए आर्थिक पैकेज की मांग की। <br/>उन्होंने कहा कि मुख्य मंत्रियों ने केंद्र से वस्तु एवं सेवाकर-जीएसटी तथा अन्य मदों के बकाया का तत्काल भुगतान करने भी आग्रह किया ताकि राज्य मजबूती से कोरोना से लड़ सकें।<br/><br/>नारायणसामी ने कहा कि पुड्डुचेरी में तीन लोग कोरोना संक्रमित हैं और उनका इलाज चल रहा है। उन्होंने कहा पुड्डुचेरी बहुत छोटा राज्य है उसकी आर्थिक स्थिति बहुत अच्छी नहीं है इसलिए केंद्र उसे जीएसटी के बकाया पैसा तथा अन्य बकाया लौटाए।<br/><br/>उनका कहना था कि राज्य को सातवें वेतन आयोग का बकाया भी केंद्र से 4 साल से नहीं मिला है और उन्होंने इस पैसे के साथ ही केंद्र से राज्य को आर्थिक पैकेज दिए जाने की भी मांग की। (वार्ता)</p>
    </article>
  </body>
</html>