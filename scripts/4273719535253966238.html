<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/coronavirus/31-new-corona-patients-report-positive-in-indore-60-dead-120042700003_1.html"/>
    <meta property="og:site_name" content="Webdunia"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="इंदौर में 31 नए कोरोना मरीजों की रिपोर्ट पॉजिटिव, 60 लोगों की मौत, संक्रमितों का आंकड़ा 1200 के पार"/>
    <meta property="og:description" content="इंदौर। इंदौर में रविवार को 31 और मरीजों की कोरोना वायरस से संक्रमित होने की रिपोर्ट पॉजिटिव आई है, जिसके कारण कुल संक्रमितों का आंकड़ा 1200 के पार चला गया है। कोरोना से 3 और मौतों के बाद शहर में मरने वालों की कुल संख्या 60 पर पहुंच गई है। रविवार को 16 मरीजों को संक्रमण मुक्त होने के बाद अरबिंदो और मनोरमा राजे टीबी अस्पताल से डिस्चार्ज कर दिया गया।"/>
  </head>
  <body>
    <article>
      <h1>इंदौर में 31 नए कोरोना मरीजों की रिपोर्ट पॉजिटिव, 60 लोगों की मौत, संक्रमितों का आंकड़ा 1200 के पार</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">वेबदुनिया न्यूज डेस्क</a></address>
      <p>इंदौर। <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%87%E0%A4%82%E0%A4%A6%E0%A5%8C%E0%A4%B0">इंदौर </a>में रविवार को 31 और मरीजों की <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%95%E0%A5%8B%E0%A4%B0%E0%A5%8B%E0%A4%A8%E0%A4%BE+%E0%A4%B5%E0%A4%BE%E0%A4%AF%E0%A4%B0%E0%A4%B8">कोरोना वायरस </a>से संक्रमित होने की रिपोर्ट पॉजिटिव आई है, जिसके कारण कुल संक्रमितों का आंकड़ा 1200 के पार चला गया है। कोरोना से 3 और मौतों के बाद शहर में मरने वालों की कुल संख्या 60 पर पहुंच गई है। रविवार को 16 मरीजों को संक्रमण मुक्त होने के बाद अरबिंदो और मनोरमा राजे टीबी अस्पताल से डिस्चार्ज कर दिया गया।<br/>मुख्य चिकित्सा और स्वास्थ्य अधिकारी डॉ. प्रवीण जड़िया ने अपने फाइनल मेडिकल बुलेटिन में बताया कि रविवार को 298 मरीजों की कोरोना जांच रिपोर्ट आ गई, जिसमें से 268 मरीजों की रिपोर्ट निगेटिव आई जबकि 31 मरीजों की पॉजिटिव। इस तरह कोरोना पॉजिटिव मरीजों की कुल 1207 पर पहुंच गई है।<br/><br/>उन्होंने बताया कि घातक कोरोना वायरस इंदौर में अब तक 60 लोगों की जान ले चुका है। 3 मरीजों की मौत रविवार को हुई। उन्होंने कहा ‍कि अब तक हमें 5892 सैंपलों की जांच रिपोर्ट प्राप्त हो चुकी है।<br/>डॉ. जड़िया के अनुसार रविवार को 16 लोगों को डिस्चार्ज करने के बाद अब तक इंदौर में कुल 123 ऐसे मरीज हैं, जो कोरोना बीमारी पर फतह हासिल करके स्वस्थ हुए हैं। फिलहाल इंदौर जिले में उपचाररत मरीजों की संख्या 1024 है।<br/><br/>उन्होंने बताया कि सफल उपचार के पश्चात रविवार को 12 मरीजों को अरबिंदो अस्पताल से और 4 मरीजों को मनोरमा राजे टीबी (MRTB) अस्पताल से डिस्चार्ज किया गया। डिस्चार्ज मरीजों में इंदौर के 11 बड़वानी जिले के 3 तथा खरगोन जिले के 2 मरीज हैं।<br/>अरबिंदो से जिन लोगों को डिस्चार्ज किया उनमें फरहा खान, सुनील कुमार कापड़िया, आलिया अंसारी, फयाज अंसारी, राजेश गुप्ता, अब्बा अली आरिफ, अनास हनीफ, मोहम्मद युसूफ, कान्हा वर्मा, सेंधवा के अनास, अयाज और सुल्ताना शामिल हैं।<br/><br/>इसी तरह मनोरमा राजे टीबी (MRTB) अस्पताल से 4 मरीजों- इंदौर के रामचरण हजारीलाल, असलम कासम खान तथा खरगोन जिले के कसरावद की सीमा कुशवाह तथा तबस्सुम मुबारिक को डिस्चार्ज किया गया है।</p>
    </article>
  </body>
</html>