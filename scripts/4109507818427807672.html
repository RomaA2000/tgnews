<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ondarock.it/recensioni/2020-samlee-oldwow.htm"/>
    <meta property="og:site_name" content="OndaRock"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Sam Lee"/>
    <meta property="og:description" content="Bernard Butler, Liz Frazer, Caoimh&amp;iacute;n &amp;Oacute; Raghallaigh e Alice Zawadzki ospiti nell'album pi&amp;ugrave; appassionato dell'inglese"/>
  </head>
  <body>
    <article>
      <h1>Sam Lee</h1>
      <h2>Old Wow</h2>
      <address><time datetime="2020-04-27T00:00:00+00:00">27 Apr 2020</time> by <a rel="author" href="https://www.ondarock.it/staff/gianfrancomarmoro.htm" target="_blank">Gianfranco Marmoro</a></address>
      <pre>2020 (Cooking Vinyl) | <i>alt-folk</i></pre>
      <p>Pur avendo realizzato due tra i dischi folk più belli dell’ultimo ventennio, <a href="https://www.ondarock.it/recensioni/2015_samlee_thefadeintime.htm">Sam Lee</a> rischia di passare alla storia per aver portato ai vertici delle classifiche dei singoli in Inghilterra un brano di due minuti e trentadue secondi, realizzato unicamente con il canto degli uccelli. Il progetto, commissionato dalla Royal Society for the Protection of Birds, “<a href="https://www.youtube.com/watch?v=Ge-cYtK8QwI">Let Nature Sings</a>”, per sensibilizzare l’opinione pubblica sull’estinzione dei volatili in Gran Bretagna, realizzato con la collaborazione di Adrian Thomas e Bill Barclay, è stato un successo inaspettato e ha rinnovato l’attenzione di critica e pubblico per il musicista inglese.<br/><br/>Uomo dalle mille risorse e dalle infinite sorprese, Sam Lee, non tanto per l’annunciato libro di prossima pubblicazione sugli usignoli, quanto per il passato da teenager appassionato di <a href="https://www.ondarock.it/popmuzik/michaeljackson.htm">Michael Jackson.</a> Un'adorazione che ben presto lasciò posto a quella per <a href="https://www.ondarock.it/songwriter/jonimitchell.htm">Joni Mitchell</a>, e per il suo passato da ballerino di burlesque.<br/>Fu comunque l’incontro con Stanley Robinson a introdurre definitivamente il musicista nel raffinato mondo della musica tradizionale, un vero e proprio tsunami emotivo che ha trasformato Lee in un antropologo del suono e del canto, rafforzando il legame con la natura che aveva sempre coltivato, anche a discapito dei rapporti sociali. <br/><br/>Con il terzo disco, “Old Wow”, l’artista amplia il fronte emotivo della sua ricerca, non solo affidando a <a href="https://www.ondarock.it/popmuzik/suede.htm">Bernard Butler</a> la produzione, ma aprendo le porte anche a lievi inflessioni jazz e rock, nonché a una produzione più variegata. Per la bella copertina del disco, Sam si è rivolto ad Alex Merry, già autore di altre opere per gruppi folk come i <a href="https://www.ondarock.it/recensioni/2010_belshazzarsfeast.htm">Belshazzar's Feast </a>e i <a href="https://www.ondarock.it/recensioni/2018-tremblingbells-dungeness.htm">Trembling Bells</a>, la cui delicata policromia anticipa il tono più crepuscolare e poetico delle dieci tracce.<br/>Per la prima volta una chitarra entra nella struttura degli arrangiamenti, ma la flessibilità di “Old Wow” si manifesta anche nelle scelte di Lee, a partire dall’incantevole rielaborazione di un vecchio spiritual americano, “Lay This Body Down”, il cui passo greve è sorretto da un ritmo incalzante, una solenne sezione fiati in stile New Orleans e un coro di eccellenti <i>performer</i> (<a href="https://www.ondarock.it/recensioni/2018-cosmosheldrake-themuchmuchhowhowandi.htm">Cosmo Sheldrake</a>, <a href="https://www.ondarock.it/recensioni/2011_maracarlyle.htm">Mara Carlyle</a> e Rowan Sawday). <br/><br/>Non è un caso che ad aprire l’album sia una rilettura del primo brano raccolto da Cecil Sharp, artefice della riscoperta della musica folk in Inghilterra: “The Garden Of England (Seeds Of Love”) è infatti una perfetta introduzione per questo affascinante viaggio nella memoria. <br/>La splendida voce baritonale di Lee è perfettamente a suo agio in questa più ricca veste sonora: sfiora toni da <i>crooner</i> in “Sweet Sixteen”, volteggia tra le increspature del lacerante romanticismo di “Turtle Dove” e tiene a bada le molteplici sfumature di “Soul Cake” che si snoda tra citazioni di canti popolari ("Green Grow The Rushes-O"), duetti tra piano e percussioni, frammenti di un brano dei Watersons (“Souling Song”), per poi sposare sacro e profano (folk e soul) prima di affidare il finale a dissonanze e dissolvenze strumentali. <br/><br/>E’ vero che in questa occasione il musicista ha rinunciato alle audaci sperimentazioni dell’esordio, ma “Old Wow” è l’album della rivelazione, della comunicazione, dell’interazione con altri musicisti. <br/>L’apporto di James Keay, Josh Green, <a href="https://www.ondarock.it/recensioni/2019-alicezawadzki-withinyouisaworldofspring.htm">Alice Zawadzki</a>, Misha Mullow-Abbado, Yusef Narçin e Larry Stott offre a Lee nuove prospettive, perfettamente sintetizzate nell’inatteso duetto con <a href="https://www.ondarock.it/dark/cocteautwins.htm">Liz Fraser</a>, “The Moon Shines Bright”, un brano che mette insieme un vecchio canto gitano con un brano folk (“Wild Mountain Thyme”) e che le due voci trasformano in una delle preghiere laiche più belle degli ultimi tempi. <br/><br/>“Old Wow” è il canto della meraviglia, quella che sboccia di fronte alla potente bellezza del creato; che sia l’epico dolore di “Spencer The Rover”, il tocco del piano di <a href="https://www.ondarock.it/recensioni/2018-thegloaming-liveatthench.htm">Caoimhín Ó Raghallaigh</a> nella già citata “Sweet Sixteen”, la silente psichedelia di “Worthy Wood” o l’intensa e algida rilettura della già citata “Wild Mountain Thyme” che Lee ribattezza “Balnafanen”, quasi a volerne sottolinearne la autorevolezza poetica ed evocativa, poco importa: ogni piccolo fraseggio di queste dieci canzoni è incantevole.</p>
      <p>(27/04/2020)</p>
      <h3>Tracklist</h3>
      <p>I. Heart</p>
      <ol>
        <li>The Garden Of England (Seeds Of Love)</li>
        <li>Lay This Body Down</li>
        <li>The Moon Shines Bright</li>
        <li>Soul CakeII. Earth</li>
        <li>Spencer The Rover</li>
        <li>Jasper Sea</li>
        <li>Sweet SixteenIII. Earth</li>
        <li>Turtle Dove</li>
        <li>Worthy Wood</li>
        <li>Balnafanen</li>
      </ol>
    </article>
  </body>
</html>