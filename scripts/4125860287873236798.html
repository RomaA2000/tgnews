<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/chan-i-azhali-guru-idagi-zbek-zhangchilari--27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="“Чанғи ажали” гуруҳидаги ўзбек жангчилари..."/>
  </head>
  <body>
    <article>
      <h1>“Чанғи ажали” гуруҳидаги ўзбек жангчилари...</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><i> Ғалабанинг 75 йиллигига</i></b> <br/><b><b>Ўзбекистон халқининг фашизм устидан қозонилган ғалабага қўшган ҳиссаси шу қадар улканки, уларнинг жангларда кўрсатган жасорат ва матонатини тарихий ҳужжатлар асосида кўрсатиб бериш, ёритиш тарихчилар олдидаги муҳим вазифа ҳисобланади.</b> </b><br/>Она Ватанимиз, миллатимиз шаъни, шарафини улуғлайдиган ана шу тарих ҳозиргача тўлақонли тадқиқ этилмаган. Яъни, Иккинчи жаҳон урушида Ўзбекистон халқининг иштироки, кўрсатган жасорати, Ғалабага қўшган ҳиссаси, шиддатли жангларда қурбон бўлган юртдошларимиз ҳақидаги бор ҳақиқат, умуман, уруш даврининг жуда кўп қирралари ҳозирча рўй-рост очиб берилгани йўқ. <br/>Масалан, махсус чанғи қисмларида хизмат қилган ўзбекистонлик жангчилар ҳақидаги маълумотлар бирор бир манбаада ёритилмаган. <br/>Қуйида Ҳаракатдаги ҳарбий қисмларнинг чанғи батальонлари ҳамда ана шу батальонлар таркибида душманга қарши жанг олиб борган айрим ўзбек аскарлари, уларнинг тақдири хусусида қисқача тўхталиб ўтамиз. <br/>Маълумки, 1941–1945 йилларда фашизм босқинига қарши олиб борилган жангларда Олий Бош қўмондоннинг 1941 йил 7 августдаги қарори билан резерв фронти 35-ўқчи корпуси таркибида ташкил этилган 49-армия қўшинлари катта жасорат кўрсатган. 49-армия таркибида 194-тоғ ўқчи полки, 220-, 248-ўқчи дивизиялар, 4-халқ лашкари, 396- артиллерия полки ҳамда бир неча алоҳида чанғичилар батальонлари бўлган. Алоҳида чанғичилар батальонлари сафида ўзбек жангчилари ҳам бўлган. <br/>1941 йилнинг октябрида 49-армия Ғарбий фронт таркибига кирган ва Калуга районидаги Можайон мудофаа чизиғига қайта жойлаштирилиб, “Можайск-Малоярослав” мудофаа операциясида душманга қарши жанглар олиб борган. <br/>Ҳарбий қисмларда чанғи батальонлари тузиш ва улардан душманга қарши жангларда фойдаланиш биринчи бор 1939–1940 йиллардаги совет-фин урушида қўлланилган. Чанғи отрядлари душман ортида жанг ва разведка-диверсион ҳаракатларини олиб боришда катта муваффақиятлар келтирган.</p>
      <figure>
        <img src="http://uza.uz/upload/medialibrary/b25/photo_2020_04_27_14_46_58.jpg"/>
      </figure>
      <p>Ана шу тажриба 1941–1945 йилларда фашизм босқинига қарши олиб борилган ҳарбий операцияларда ҳам қўлланилган. Айниқса, қиш ойларида, қалин қор шароитида олиб борилган жанг ҳаракатларида чанғи батальонлари муҳим роль ўйнаган. <br/>1941-1942 йилларда Москва остонасидаги ҳал қилувчи жангларда ва қарши ҳужумга ўтиш жараёнида 30 та махсус чанғи батальони жангчилари душманга қарши мардонавор кураш олиб борган. Оғир жангларда алоҳида чанғи батальонлари жангчилари душман қамалини ёриб ўтишда энг яхши самара берган. Немис-фашист босқинчилари чанғи батальонларининг жанговар маҳорати, жанг олиб бориш услубларига юқори баҳо бериб, уларни “Чанғи ажали” отрядлари деб номлаган. Чунки улар урушнинг дастлабки йилидаёқ душманнинг 3 минг нафардан ортиқ аскар ва офицерини йўқ қилган, 87 та темир йўл постларини портлатган. Айниқса, чанғи батальони аскарлари Москва мудофааси учун бўлган жангларда мислсиз қаҳрамонлик кўрсатган. Бундан ташқари, душман ортида ҳам махсус чанғи гуруҳлари жанг олиб борган. Орлов, Житомир, Чернигов, Гомель, Брест областлари ва Польшани душмандан озод қилиш учун олиб борилган жангларда эса партизанлардан тузилган чанғи отрядлари душманга жуда катта талофат етказган. <br/>Мудофаа халқ комиссарининг 1943 йил 23 октябрдаги “Чанғи қисмларини шакллантириш тўғрисида”ги 6433-сонли буйруғидан сўнг чанғи батальонларига янада катта аҳамият қаратилди. Бироқ, буйруқни бажаришда жойлардаги ҳарбий қўмондонликлар жангчиларнинг касбий, миллий менталитети, чанғидан фойдаланиш борасидаги малака ва кўникмасига умуман эътибор қаратмади. Натижада чанғи қисм ва батальонларига чанғи ҳақида умуман, тушунчага эга бўлмаган жанубий ўлкалар вакиллари, кўплаб ўзбеклар, қозоқлар ҳам киритилди. Тоғ ва ўрмон ҳудудларида ўтказилган ҳарбий операцияларда чанғида юриш ва жанг олиб бориш тажрибасига эга бўлмаганлиги оқибатида уларнинг аксарияти душманга қарши жангларда ҳалок бўлган. <br/>Ўзбекистон тарихининг Иккинчи жаҳон уруши мавзусига бағишланган манбаларида юртдошларимизнинг чанғи батальонлари таркибида уруш ҳаракатларидаги иштироки, берилган қурбонлар ҳақида ҳеч қандай маълумотлар берилмаган. Шу боис, алоҳида чанғичилар батальонлари сафида жанг қилган ўзбек ўғлонларини номма-ном аниқлаш, ана шу йўналишда тадқиқот ишлари олиб бориш тарихчиларимиз олдида турган муҳим вазифадир. <br/>Биз қуйида Белорусь фронти чанғи батальонларида хизмат қилган ва жангларда ҳалок бўлган ўзбекистонлик жангчиларидан 10 нафари ҳақидаги маълумотларни келтирамиз. Ушбу маълумотлар Ўзбекистон ва Беларусь давлатлари ҳамкорлигида 2019 йилда Минскда нашр этилган “Победа одна на всех. Беларусь – Узбекистан” китобидан ўрин олган. <br/>1. Оддий аскар Парпи Асқаров, ўзбекистонлик, 1925 йилда туғилган, 290-сон ўқчи дивизияси махсус чанғи батальонида хизмат қилган. 1943 йил 21 ноябрда Витебск области Дуброво райони Малосавинск қишлоқ совети Хондоги қишлоғидаги жангда ҳалок бўлган. Витебск области Дуброво райони Хондоги қишлоғидаги биродарлик қабристонига дафн қилинган, қабр рақами 4846.</p>
      <figure>
        <img src="http://uza.uz/upload/medialibrary/025/photo_2020_04_27_14_46_59.jpg"/>
      </figure>
      <p>2. Оддий аскар Асқаров Нўмонжон, Ўзбекистонда туғилган, 290-сон ўқчи дивизия махсус чанғи батальонида хизмат қилган, 1943 йил 20 ноябрда Витебск области Дуброво райони Малосавинск қишлоқ совети Хондоги қишлоғида жангда ҳалок бўлган. Витебск области Дуброво райони Хондоги қишлоғидаги биродарлик қабристонига дафн қилинган, қабр рақами 4846. <br/>3. Қизил аскар Алиқулов Оллоқул, Самарқанд области Пойариқ районида 1908 йилда туғилган, 76-Ельненск ўқчи дивизияси махсус чанғи батальонида хизмат қилган, 1943 йил 2 декабрда Витебск области Дуброво райони Малосавинск қишлоқ совети, Боброво шаҳарчасидаги жангда ҳалок бўлган. Витебск области Дуброво райони Малосавинск қишлоқ совети Боброво қишлоғи яқинидаги биродарлик қабристонига дафн этилган, қабр рақами 4826. <br/>4. Қизил аскар Акбаров Аҳмад, Фарғона области Марғилон шаҳрида 1925 йилда туғилган, 76-Ельненск ўқчи дивизияси махсус чанғи батальонида хизмат қилган, 1943 йил 18 ноябрда Витебск области Дуброво райони Малосавинск қишлоқ совети Боброво шаҳарчасидаги жангда ҳалок бўлган, Витебск области Дуброво райони Боброво қишлоқ савхозидан 800 метр узоқликдаги биродарлиқ қабристонига дафн этилган, қабр рақами 4826. <br/>5. Қизил аскар Носиров Салимон, қорақалпоғистонлик, 1924 йилда туғилган, 62-сон ўқчи дивизия махсус чанғи батальонида хизмат қилган, 1943 йилда Витебск области Дуброво райони Волековск қишлоқ совети Калиновка шаҳарчасидаги жангда ҳалок бўлган, қишлоқ яқинидаги биродарлик қабристонига дафн этилган, қабр рақами 4833. <br/>6. Қизил аскар Оллоберганов Қурбонбой, Хоразм области Хонқа қишлоқ совети Коммуна колхозида 1919 йилда туғилган, 33-армия 338-сон ўқчи дивизия махсус чанғи батальонида хизмат қилган, 1944 йил 16 январда Витебск области Лиозно райони, Лиозно қишлоқ совети Великое Село қишлоғидаги жангда ярадор бўлиб, ҳалок бўлган. Витебск области Лиозно райони Канашково қишлоғидаги биродарлик қабристонига дафн этилган, қабр рақами 4301. <br/>7. Оддий аскар Ортиқов Алижон, Ўзбекистонда 1910 йилда туғилган, 290-сон ўқчи дивизия махсус чанғи батальонида хизмат қилган, 1943 йил 24 ноябрда Витебск области Дуброво райони Малосавинск қишлоқ совети Хондоги қишлоғидаги жангда ҳалок бўлган. Витебск области Дуброво райони Хондоги қишлоғидаги биродарлик қабристонига дафн қилинган, қабр рақами 4846. <br/>8. Оддий аскар Шарипов Мухтор, Ўзбекистонда 1917 йилда туғилган, 290-сонли ўқчи дивизия махсус чанғи батальонида хизмат қилган, 1943 йил 19 ноябрда Витебск области Дуброво райони Малосавинск қишлоқ совети Хондоги қишлоғидаги жангда ҳалок бўлган. Витебск области Дуброво райони Хондоги қишлоғидаги биродарлик қабристонига дафн қилинган, қабр рақами 4846. <br/>9. Оддий аскар Юсупов Ғойиб, Ўзбекистонда 1923 йилда туғилган, 290-сонли ўқчи дивизия махсус чанғи батальонида хизмат қилган, 1943 йил 29 ноябрда Витебск области Дуброво райони Малосавинск қишлоқ совети Хондоги қишлоғидаги жангда ҳалок бўлган. Витебск области Дуброво райони Хондоги қишлоғидаги биродарлик қабристонига дафн қилинган, қабр рақами 4846. <br/>10. Оддий аскар Султонов Муҳаммаджон, Тошкент областида 1903 йилда туғилган, 290-сонли ўқчи дивизия махсус чанғи батальонида хизмат қилган, 1943 йил 23 ноябрда Витебск области Дуброво райони Малосавинск қишлоқ совети Хондоги қишлоғидаги жангда ҳалок бўлган. Витебск области Дуровенск райони Хондоги қишлоғидаги биродарлик <br/>қабристонига дафн қилинган, қабр рақами 4846. <br/><b>Рустамбек ШАМСУТДИНОВ,</b> <b><br/></b><b>Андижон давлат университети профессори.</b></p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>