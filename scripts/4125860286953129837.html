<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/pandemiya-davrida-zbekistonda-eksport-t-khtab-oldimi-27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Пандемия даврида Ўзбекистонда экспорт тўхтаб қолдими?"/>
  </head>
  <body>
    <article>
      <h1>Пандемия даврида Ўзбекистонда экспорт тўхтаб қолдими?</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Коронавирус билан боғлиқ бугунги вазиятда Ўзбекистонда экспорт тўхтаб қолдими, деган савол кўпчиликни ўйлантираётган бўлиши табиий.</b> </b><br/>Бу борадаги асл вазият билан аҳолини хабардор қилиш мақсадида “Ўзбекистон экспортчилари“ уюшмаси раиси Мухтор УМАРОВга мурожаат қилдик. <br/>– Умуман олганда, кейинги йилларда мамлакатда экспорт ҳажми ортмоқда. 2019 йилда 5 минг 895 тадбиркор 17,9 миллиард АҚШ долларлик маҳсулот экспорт қилган, – деди “Ўзбекистон экспортчилари“ уюшмаси раиси М.Умаров. – Қимматбаҳо металлар ва мева-сабзавот маҳсулотларининг экспортдаги улуши 1,5 фоизга, энергия ташувчи ва нефт маҳсулотлари улуши 1,3 фоизга, қора металл ва буюмлари 0,8 фоизга, хизматлар 0,2 фоизга, тўқимачилик маҳсулотлари 0,1 фоизга ошган. Пахта экспорт қилиш ҳажми сезиларли пасайган. <br/>2019 йилда мева-сабзавот маҳсулотлари экспортига алоҳида эътибор қаратилди. Пировардида, Қирғизистон, Қозоғистон, Россия ва Туркия каби давлатларга 1,2 миллиард долларга яқин мева-сабзавот етказиб берилди.  <br/>Қуёшли заминимизда етиштирилган мева-сабзавотларнинг энг кўп қисми Қирғизистон, Қозоғистон, Россия ва Туркия бозорларига сотилади. <br/>Ҳукумат томонидан қишлоқ хўжалиги ва боғдорчиликни ривожлантиришга қаратилаётган эътибор ва рағбат самарасида етиштирилаётган маҳсулотлар сифати тобора яхшиланмоқда, ҳажми ортмоқда, экспортбоп қилиб тайёрлашга аҳамият қаратилмоқда. Жумладан, 2019 йилда умумий экспортдаги мева ва сабзавотларнинг улуши 6,7 фоизни ташкил этди. <br/>2019 йилда мева-сабзавот энг кўп Қирғизистонга сотилган (320 миллион АҚШ доллари). Шунингдек, Қозоғистонда ҳам қишлоқ хўжалиги маҳсулотларимизга бўлган талаб ортмоқда. Ўтган йили қўшни давлатга 556,5 минг тонна мева-сабзавот экспорт қилинган. <br/>Ўзбекистонда тўқимачилик саноатини диверсификация қилиш ва тайёр маҳсулотлар экспортини рағбатлантириш борасидаги амалий чора-тадбирлар яхши самара бермоқда. <br/>Жумладан, жорий йилда 1,6 миллиард АҚШ доллари қийматидаги тўқимачилик маҳсулотлари экспорт қилиниб, бу мамлакатдаги умумий экспорт ҳажмининг 9,1 фоизни ташкил этди. Таъкидлаш жоизки, йил бошидан буён 430 турга яқин тўқимачилик маҳсулотлари 59 давлатга экспорт қилинган. <br/>Жорий йилнинг биринчи чораги якунларига кўра, 549,1 миллион АҚШ долларилик қишлоқ хўжалиги маҳсулотлари экспорт қилинган. Бунда энг кўп улуш Фарғона вилояти ҳиссасига тўғри келди. Ўтган 3 ойда вилоятда 82,8 миллион АҚШ долларилик маҳсулот чет элга сотилган. Тошкент вилояти тадбиркорлари эса 71,6 миллион АҚШ доллари миқдорида экспорт қилган. Андижон, Бухоро, Қашқадарё, Наманган, Самарқанд ва Сурхондарё вилоятларида қишлоқ хўжалиги маҳсулотлари экспорт ҳажми 35-46 миллион АҚШ доллари атрофида бўлди.  <br/>Бошқа соҳаларда экспорт қилинаётган маҳсулотларнинг умумий қиймати 20 миллион АҚШ долларидан ошмади. Таҳлилларга кўра, 2020 йилнинг биринчи чорагида экспорт бўйича энг кам кўрсаткич Қорақалпоғистон Республикасида кузатилиб, 16,5 миллион АҚШ долларини ташкил этди. <br/>Яна бир маълумот, 2020 йилнинг биринчи чорагида, 417,4 миллион АҚШ долларилик қишлоқ хўжалиги маҳсулотлари импорт қилинган.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>