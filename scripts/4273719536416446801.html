<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/coronavirus/tabligi-jamaat-ward-boy-kanpur-120042700002_1.html"/>
    <meta property="og:site_name" content="Webdunia"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="कानपुर : इलाज के लिए भर्ती तबलीगी जमातियों ने मांगा नॉनवेज, वार्ड बॉय से की मारपीट"/>
    <meta property="og:description" content="कानपुर। लाला लाजपत राय अस्पताल में उपचार के लिए भर्ती किए गए कोरोना वायरस संक्रमित तबलीगी जमात के सदस्य खाने में 'नॉनवेज' मांग रहे हैं। जमात के सदस्यों ने खाना देने गए वार्ड बॉय से हाथापाई भी की। यह जानकारी एक वरिष्ठ अधिकारीने दी।"/>
  </head>
  <body>
    <article>
      <h1>कानपुर : इलाज के लिए भर्ती तबलीगी जमातियों ने मांगा नॉनवेज, वार्ड बॉय से की मारपीट</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">Webdunia</a></address>
      <p>कानपुर। लाला लाजपत राय अस्पताल में उपचार के लिए भर्ती किए गए <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%95%E0%A5%8B%E0%A4%B0%E0%A5%8B%E0%A4%A8%E0%A4%BE+%E0%A4%B5%E0%A4%BE%E0%A4%AF%E0%A4%B0%E0%A4%B8">कोरोना वायरस </a>संक्रमित <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%A4%E0%A4%AC%E0%A4%B2%E0%A5%80%E0%A4%97%E0%A5%80+%E0%A4%9C%E0%A4%AE%E0%A4%BE%E0%A4%A4">तबलीगी जमात </a>के सदस्य खाने में 'नॉनवेज' मांग रहे हैं। जमात के सदस्यों ने खाना देने गए <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%B5%E0%A4%BE%E0%A4%B0%E0%A5%8D%E0%A4%A1+%E0%A4%AC%E0%A5%89%E0%A4%AF">वार्ड बॉय </a>से हाथापाई भी की। यह जानकारी एक वरिष्ठ अधिकारीने दी।<br/>उन्होंने बताया कि जमात के सदस्यों को पौष्टिक भोजन दिया जा रहा है लेकिन वे उसे खाने से साफ मना कर रहे हैं और नॉनवेज (मांसाहार) की मांग कर रहे हैं। लाला लाजपत राय अस्पताल गणेश शंकर विद्यार्थी मेडिकल कॉलेज से संबंद्ध है।<br/><br/>गणेश शंकर विद्यार्थी मेडिकल कॉलेज की प्रधानाध्यापक डॉ. आरती लालचंदानी ने बताया कि जमात के सदस्यों को खाना देने के लिए वार्ड बॉय तीसरी मंजिल पर स्थित कोविड-19 पृथक वार्ड में गया लेकिन जमात के सदस्यों ने खाना खाने से इंकार कर दिया और नॉनवेज की मांग करने लगे।<br/>उन्होंने बताया कि जमात के सदस्यों ने कहा कि खाने का ‘मेन्यू’ हर दिन बदला जाना चाहिए क्योंकि वे शाकाहार खा-खाकर बोर हो गए हैं।<br/><br/>डॉ. आरती ने बताया कि जब जमात के सदस्यों को नॉनवेज खाना नहीं मिला तो उन्होंने प्रोटीन से भरपूर भोजन को फर्श पर फेंक दिया।<br/><br/>उन्होंने बताया कि जमात के सदस्यों ने वार्ड ब्वाय से हाथापाई की। वार्ड ब्वाय किसी तरह उनके चंगुल से छूटकर भागा लेकिन जमात के सदस्य उसका पीछा करते हुए नीचे उतर आए। इसके बाद वार्ड बॉय ने पूरी बात अधिकारियों को बताई, जिन्होंने इस बारे में पुलिस को सूचित किया।<br/>डॉ. आरती ने आरोप लगाया कि 70 में से जमात के 15 या 20 सदस्यों की हरकतों से पूरा अस्पताल प्रशासन और कर्मचारी परेशान हैं। अब तय किया गया है कि जमात के सदस्यों को पुलिस की मौजूदगी में खाना दिया जाएगा। (भाषा)<b><br/>(Symbolic images)</b></p>
    </article>
  </body>
</html>