<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/ishbilarmon-deputat-mingta-oilani-otali-a-oldi-27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Ишбилармон депутат мингта оилани оталиққа олди"/>
  </head>
  <body>
    <article>
      <h1>Ишбилармон депутат мингта оилани оталиққа олди</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Давлат раҳбари томонидан илгари сурилган “Саховат ва кўмак” умумхалқ ҳаракатини ташкил этиш ташаббуси халқимизни қувонтириб, барчани ушбу ғоя атрофида якдиллик билан фаолият олиб боришга даъват этмоқда.</b> </b><br/>Бухоро вилоятида ҳам ушбу умумхалқ ҳаракати кенг жамоатчилик томонидан қўллаб-қувватланди. Тадбиркорлар орасидан саховатпеша инсонлар сафи кундан-кун кенгайиб бораётганлиги фикримиз исботидир. <br/>Халқ демократик партиясидан вилоят кенгаши депутати Фаррух Бекмирзаев ҳам мана шундай саховатпеша инсонлардан бири. Тадбиркор Қоровулбозор ҳамда Когон туманидаги 1000 та ижтимоий ҳимояга муҳтож оилани ўз оталиғига олди. Ушбу оилаларнинг жисмоний меҳнатга қобилиятли бўлган вакилларини иш билан таъминлади. Оилаларнинг меҳнат қилиш имконияти чекланган вакилларини эса озиқ-овқат маҳсулотлари билан таъминлаш масъулиятини ўз зиммасига олган. <br/>– Ҳозирги оғир пайтда аҳолининг ёрдам ва кўмакка муҳтож қатламларини қўллаб-қувватлаш муҳим аҳамият касб этади,–дейди Фаррух Бекмирзаев. – Юртбошимизнинг жорий йил 22 апрелдаги глобал инқироз ва пандемия шароитида аҳоли бандлиги масаласига бағишлаб ўтказилган видеоселектор йиғилишидаги маърузаси ҳар биримиздан коронавирус инфекциясига қарши курашишда, юзага келган вазиятдан тезроқ чиқиб кетишимизда бир мақсад йўлида жипслашимизни, бир-биримизга елкадош бўлишимизни тақозо этмоқда. Бунда халқ томонидан сайланган депутатлар янада фаолроқ бўлиши шарт. <br/>Шунингдек, саховатпеша ишбилармон муқаддас Рамазон ойида Қоровулбозор тумани деҳқон бозорида ҳар куни ҳар бир кишига 2 тадан нон ва ичимлик суви бепул тарқатиб савоб ишлар бошида бўлмоқда.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>