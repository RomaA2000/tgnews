<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/-immat-a-li-adur-sakhovat-ikhtisosi--27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="“Ҳиммат аҳлиғадур саховат ихтисоси...”"/>
  </head>
  <body>
    <article>
      <h1>“Ҳиммат аҳлиғадур саховат ихтисоси...”</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><i><u>Муносабат</u></i></b> <br/><b>Пандемия шароитида ишсизлик туфайли саховат ва кўмакка муҳтож инсонлар сони ошиши табиий. Айни пайтда бутун дунё касалликка қарши курашиш билан бирга карантин даври ва ундан кейин мамлакатда иқтисодий таназзул хавфини камайтириш учун бош қотирмоқда. </b> <b><br/></b>Биз эса мусибатдан кам талофат билан чиқиш йўлларини муқаддас динимиз, маънавий қадриятларимиз, бой адабий меросимиздан қидирамиз. Президентимиз халқимизнинг меҳр-саховат, оқибат ва ҳиммат каби юксак фазилатларига асосланиб, “Саховат ва кўмак” умумхалқ ҳаракатини йўлга қўйиш ташаббусини илгари сурган эди. Ўзбекистон ҳукуматининг 22 апрелдаги фармойиши билан “Саховат ва кўмак” жамғармаси ташкил этилди. <br/>Инсоният, жумладан, ўзбек халқи ҳозирга қадар ҳам турли кўринишдаги оммавий бало, офатларни бошидан кечирган ва, албатта, ўз ақлу идроки, иймону-эътиқоди билан уларни мардонавор енгиб ўтган. Бунга тарих ҳам, адабиёт ҳам гувоҳ. <br/>Саховат хусусида гап кетар экан, аввало, буюк бобокалонимиз ҳазрати Алишер Навоийга мурожаат қилмаслик, мурувват-у, футувват асосларини у зотдан изламасликнинг имкони йўқ. Навоийни барҳаёт қилган фақат унинг ўлмас асарлари эмас, юксак даражадаги инсонпарварлиги, саховатпешалиги ҳамдир. <br/>Буюк адибнинг “Маҳбуб ул қулуб” асарида келтирилишича: “Саховат инсоният боғининг борвар (сермева) шажаридур, балки ул шажарнинг муфид самаридур. Одамийлиқ кишварининг баҳри мавжвари, балки ул майж баҳрининг самин гавҳари. Саховатсиз киши – ёғинсиз абри баҳор ва ройиҳасиз (ҳидсиз) мушки тотор (тоза, хушбўй)... <br/>Сахий булутдур – иши хирмон, балки махзан бермак. Бахил мўрдур — даъби хўша балки дона термак. Ҳиммат аҳлиғадур саховат ихтисоси ва бу икки шариф сифат валоят хоси. Саховат одамиға бадандур ва ҳиммат анга руҳ ва ҳиммат аҳлидин оламда юз минг футуҳ. Ҳимматсиз киши эр сонида эмас, руҳсиз баданни киши тирик демас. <br/>Исроф сахо эмас ва итлофни маъно аҳли сахо демас. Ҳақ молин куйдурганни девона дерлар ва ёруғ кунда шамъи кофурий (оқ шам) ёққонни ақлдин бегона дерлар. Мубоҳот учун бермак худнамолиқ ва анинг била ўзин сахий демак беҳаёлиқ. Улки эл кўрмагунча бермас — лаимдур, сахий эмас. Тилаб берганни ҳам саходин йироқ бил; ибром (қисташ) била бергандин бермаганни яхшироқ бил. Бирта ўтмакни (нон) икки бўлуб, ярмин бир очға берганни сахий де; ўзи емай барин муҳтожга берганни ахий де”. <br/>Навоий наздида сўрамагунча бермайдиган, бировдан олиб, нопок йўллар билан давлат топиб эҳсон қиладиган, мухтожлигига эмас, мартабасига қараб муомала қиладиган одам сахий эмас. Бундайлар кундузи қуёшга ёрдам бераман деб шам ёқадиган кимсаларга ўхшайди. Унингча: “Ҳунарларни топмоқ – едурмакдур ва айбларни ёпмоқ – кийдурмақдур. Маҳаллида берган эски чорпора (йиртиқ) тўн – саховат ва бемаҳал берган зарбофт чорқаб (кийим) – шақоват. Десангки, таоминг зоеъ бўлмағай – едур ва тиласангки, либосинг эскирмагай – кийдур. Сахо тарийқин мазкур бўлғон сўзла англа, аммо карам ойини ва футувват русуми ўзга англа”. <br/>Айни пайтда меҳмон бўлиб турган муқаддас Рамазон ойида эҳтиёжманд ва муҳтож оилаларга ёрдам кўрсатиш ҳам қарз, ҳам фарздир. Шундай улуғ кунларда ҳар ким ўз имконидан келиб чиқиб ижтимоий ҳимояга муҳтож аҳоли, аввало, яқин қариндошлар, маҳалладошлар, қўни-қўшниларини фаол қўллаб-қувватлаши мақсадга мувофиқ. <br/>Ушбу масалага бағишлаб 2020 йил 23 апрель куни Қашқадарё вилояти туман, шаҳар ҳокимлари, сектор раҳбарлари, маҳаллий кенгаш депутатлари ва маҳалла фуқаролар йиғини раислари иштирокида йиғилиш бўлиб ўтди. Йиғилишда ҳам вилоят ҳокими З.Мирзаев “Саховат ва кўмак” жамғармаси маблағларининг тижорат банкларида очилган миллий ва чет эл валютасидаги алоҳида ҳисоб варақларда йиғилиши, улардан фойдаланилиши хусусида аниқ кўрсатмалар берди. Туман, шаҳар ҳокимларига зудлик билан сектор раҳбарлари ҳамда маҳаллалар билан ҳамкорликда ҳар бир оиланинг моддий аҳволини ўрганган ҳолда ҳафталик ёрдам кўрсатиладиган эҳтиёжманд оилалар рўйхатини шакллантириш, маблағларни йўналтиришда ижтимоий адолатсизликка йўл қўймаслик ва тўпланган маълумотларни халқ депутатлари маҳаллий кенгашларига киритиш вазифаси юклатилди. <br/>Шу билан бирга вилоят ҳокими мамлакатимиз раҳбарининг ҳамюртларига ҳиммат кўрсатган тадбиркор ва ишбилармонларга солиқ, лизинг, кредит тўловлари, зарур ресурслар билан таъминлаш бўйича турли имтиёз ва преференциялар берилиши, аҳолига давлат томонидан тадбиркорлик субъектлари орқали саховат ва кўмак кўрсатиш механизмини шакллантириш бўйича кўрсатмаларини етказиб, халқ, ватан учун қилинган фидойиликнинг изсиз қолиб кетмаслиги, уларнинг номи вилоятда ташкил этиладиган “Саховат китоби”да қайд этилиши хусусида тўхталди. <br/>Қашқадарёнинг “Саховат китоби”га номлари қайд этиладиган ҳар бир мурувват соҳиби номи халқ тарихи саҳифаларида ҳам мангу қолади. Мамлакатда дину диёнатли, иймонли, саховатпеша инсонлар бор экан, ҳукумат оқилона қарорлар қабул қилар экан, биз бу синовлардан эсон-омон ўтиб оламиз. <br/><b>Башорат БАҲРИДДИНОВА,</b> <b>Халқ депутатлари </b><b>Қашқадарё вилоят кенгаши депутати.</b></p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>