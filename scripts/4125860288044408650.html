<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://uza.uz/oz/society/kenzha-ota-r-zimatov-ar-kuni-b-ladigan-y-otishlar-bizni-esan-27-04-2020"/>
    <meta property="og:site_name" content="uza.uz"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Кенжа ота Рўзиматов: ҳар куни бўладиган йўқотишлар бизни эсанкиратиб қўйганди"/>
  </head>
  <body>
    <article>
      <h1>Кенжа ота Рўзиматов: ҳар куни бўладиган йўқотишлар бизни эсанкиратиб қўйганди</h1>
      <address>
        <time datetime="2020-04-27T00:00:00+00:00">27 Apr 2020</time>
      </address>
      <p><b><b>Иккинчи жаҳон уруши қатнашчилари, фронт ортида мардонавор меҳнат қилган кекса авлод вакилларининг хизматлари туфайли бугун Ватанимиз тинч, ҳаётимиз фаровон. Албатта, бундай инсонларни қанча эсласак, ҳаёт бўлганларини қадрласак шунча кам. Яқинда Иккинчи жаҳон уруши қатнашчиси Кенжа ота Рўзиматовнинг хонадонида бўлдик.</b> </b><br/>Табаррук 95 ёшли Кенжа ота Бўка туманининг “Бунёдкор“ маҳалласида истиқомат қилади. Жангга отланганида у билаги айни кучга тўлган 20 ёшли йигит эди. Бугунги кунда Кенжа ота 8 нафар фарзанди, 24 нафар набира ва 40 нафар чевараси қуршовида кексалик гаштини сурмоқда. <br/>Отахон уруш йиллари Узоқ Шарқнинг турли ҳудудларидаги суронли жангларда қатнашди. Душман билан аёвсиз курашларда юртимиз учун жанг қилди. Яратган уни даҳшатли, қирғинбарот синовлардан ўтказди, қон кечиб окопларда кунларни ўтказди, душманнинг қақшатқич зарбаларига дучор бўлди. Лекин жони омон қолди, уйига соғ-саломат қайтди. Тинч ҳаётда ҳам у киши барчага ўрнак бўлиб, фидойилик кўрсатди. Савдо соҳасида эл-юртга хизмат қилиб, кўпчиликнинг оғирини енгил қилди. Ўз ишини яхши кўрганлиги боис пенсия ёшида ҳам ишлади. <br/>Ҳозир отахон томорқасида меҳнат қилади. Рўзғорига зарур бўлган барча қишлоқ хўжалик маҳсулотларини фарзандлари билан етиштиради. У киши уйида тинч ўтирмайди, доимо бирор бир юмуш билан банд. Феъл-атворидаги ҳаракатчанлик бўлса керак, кўз тегмасин ота ҳозир ҳам тетик. <br/>– Бугунги тинч ва бахтиёр кунларимизга ўз ҳаётини қурбон қилганларни хотирлаш ҳаммамизнинг инсонийлик бурчимиз, – дейди Кенжа ота. – 1943 йил 18 январда урушга отландим. Ўзбек, рус, қозоқ, тожик тенгдошларим билан ҳаммамиз ака-укадек иноқ эдик. Шафқатсиз уруш бизни гўё бир миллат вакилига айлантириб қўйганди. Аммо деярли ҳар куни бўладиган йўқотишлар бизни эсанкиратиб қўйганди. Кеча ёнимиздаги сафдошимиз бугун орамизда йўқ бўлиб қоларди. Лекин шунда ҳам умидсизликка тушмадик. Ҳар сафар жангга фақат ғалаба учун жон-жаҳдимиз билан кирардик. <br/>Отахоннинг юзларига йиллар солган ажинларда ўша машъум кунларнинг ғамгин хотираларини ҳам кўргандай бўламиз. У сўзларини дона-дона қилиб гапирар экан, нурсиз кўзларига ёш қуйилди. Олис-олисларга бир зум тикилганча ҳикоясини яна давом эттирди. <br/>Бугун Кенжа ота пиру бадавлат инсон. Фарзандлари, невара ва эваралари ардоғида турмуш кечиряпти. Барча ўғиллари ва қизлари у кишининг ҳолидан хабар олиб туришади. Айниқса, келинлари Назирахон, Дилфузахон ва Марҳабохонлар отахон хизматида. Невара келин Ҳуснида ҳамшира бўлганлиги боис, доимо у кишининг саломатлигини назорат қилиб туради. <br/>– Салкам бир аср юзини кўраётган отахоннинг ҳар бир сўзи тарих, – деди Тошкент вилояти ҳокимлиги ахборот хизмати бош мутахассиси Ҳ.Каримов. – Кенжа отанинг ҳаёт йўли ўзи бир мактаб. Айниқса, ёш авлодни маърифий-маънавий жиҳатдан тарбиялашда у кишининг хизматлари катта. Ҳозирги тинч, осойишта ҳаётнинг қадрига етиш учун ҳам уруш даҳшатларини унутмаслик, ҳар бир ўтаётган кунимиз учун шукрона айтиб яшашимиз керак.</p>
      <figure>
        <img src="http://uza.uz/include/img/tg-chan-oz.png"/>
      </figure>
      <figure>
        <img src="http://uza.uz/include/img/mistake-oz.png"/>
      </figure>
    </article>
  </body>
</html>