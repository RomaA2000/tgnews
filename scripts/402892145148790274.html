<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/regionos/312452-daugavpils-slimnica-pakalpojumus-atjauno-ar-lielu-piesardzibu.htm"/>
    <meta property="og:site_name" content="nra.lv"/>
    <meta property="article:published_time" content="2020-04-27T00:00:00+00:00"/>
    <meta property="og:title" content="Daugavpils slimnīcā pakalpojumus atjauno ar lielu piesardzību"/>
    <meta property="og:description" content="Daugavpils slimnīcā ambulatorie pakalpojumi tiek pakāpeniski atjaunoti, taču ar lielu piesardzību."/>
  </head>
  <body>
    <article>
      <h1>Daugavpils slimnīcā pakalpojumus atjauno ar lielu piesardzību</h1>
      <address><time datetime="2020-04-27T00:00:00+00:00">27 Apr 2020</time> by <a rel="author">©Aigars Eglīte/F64 Photo Agency</a></address>
      <p>Daugavpils slimnīcā ambulatorie pakalpojumi tiek pakāpeniski atjaunoti, taču ar lielu piesardzību.</p>
      <p>Daugavpils reģionālās slimnīcas valdes loceklis Grigorijs Semjonovs skaidroja, ka slimnīca pilda Veselības ministrijas rīkojumu par daļēju ambulatoro pakalpojumu atjaunošanu, bet ar lielu piesardzību. Viņš pauž bažas par jaunā koronavīrusa izraisītās saslimšanas Covid-19 izplatības otru vilni, jo gaidāmi jauni atbraucēju no ārzemēm. Tāpēc slimnīca netiek atvērta, bet maksimāli visi pakalpojumi tiek pārcelti uz poliklīniku.</p>
      <blockquote>Reģionālās slimnīcas vadītājs aicina iedzīvotājus nezvanīt uz Centrālo poliklīniku un nenoslogot poliklīnikas zvanu centru. Pašlaik poliklīnikas darbinieki apzvana tos pacientus, kuri bija jau pierakstījušies līdz ārkārtas situācijas izsludināšanai, bet pakalpojumu nesaņēma. Šo klientu apkalpošana varētu ilgt divas nedēļas. Tikai pēc tam poliklīnikā notiks jaunu pacientu reģistrācija uz izmeklējumiem un ārstu apmeklējumu. Poliklīnikas apmeklētājiem tiek nodrošinātas maskas, tāpat apmeklētāji aicināti ierasties tieši tajā laikā, kad nozīmēts apmeklējums.</blockquote>
      <p>Semjonovs solīja, ka pastāvīgi sekos situācijai valstī un pilsētā, un, ja būs pozitīvas tendences, lems par pakalpojumu atvēršanu arī slimnīcā.</p>
      <p>Pašlaik slimnīcā uz vīrusu tiek testēti visi, kas nonāk Uzņemšanas nodaļā un tiek stacionēti, lai vīruss nenonāktu nodaļās.</p>
      <p>Iestādes vadītājs arī pateicas SIA "Regula Baltija" par sniegto atbalstu, ziedojot individuālos aizsardzības līdzekļus slimnīcas darba nodrošināšanai paaugstināta riska un slodzes apstākļos.</p>
      <p>Jau vēstīts, ka no 21.aprīļa Latvijā daļēji atjaunoti ambulatorie un diagnostikas pakalpojumi, kas Covid-19 krīzes dēļ bija pārtraukti no 23.marta, liecina veselības ministres Ilzes Viņķeles (AP) parakstītais rīkojums.</p>
      <p>Ministre pagājušajā nedēļā norādījusi, ka kopā ar mediķiem vienojusies par nepieciešamajiem drošības pasākumiem gan medicīnas personālam, gan pacientiem, lai varētu atsākt zobārstniecības, speciālistu konsultācijas, izmeklējumus un citus medicīnas pakalpojumus.</p>
      <p> </p>
    </article>
  </body>
</html>